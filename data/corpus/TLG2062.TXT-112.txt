Χαίρω καὶ εὐφραίνομαι ὁρῶν σήμερον τὴν τοῦ Θεοῦ Ἐκκλησίαν τῷ πλήθει τῶν οἰκείων τέκνων κοσμουμένην καὶ μετὰ πολλῆς τῆς περιχαρείας ἅπαντας ὑμᾶς συνδεδραμηκότας.
Ὅταν γὰρ ἀποβλέψω πρὸς τὰ φαιδρὰ ὑμῶν πρόσωπα τεκμήριον μέγιστον ποιοῦμαι τῆς κατὰ ψυχὴν ὑμῶν ἡδονῆς καθάπερ καὶ σοφός τις ἔλεγε Καρδίας εὐφραινομένης θάλλει πρόσωπον.
Διά τοι τοῦτο καὶ αὐτὸς μετὰ πλείονος τῆς προθυμίας ἀνέστην σήμερον ὁμοῦ καὶ τῆς εὐφροσύνης ὑμῖν κοινωνήσων ταύτης τῆς πνευματικῆς καὶ μηνυτὴς ὑμῖν γενέσθαι βουλόμενος τῆς παρουσίας τῆς ἁγίας τεσσαρακοστῆς τοῦ φαρμάκου λέγω τῶν ἡμετέρων ψυχῶν.
Καθάπερ γὰρ πατὴρ φιλόστοργος ὁ κοινὸς ἁπάντων ἡμῶν Δεσπότης βουλόμενος ἡμᾶς ἀπονίψασθαι τὰ ἐν παντὶ τῷ χρόνῳ ἡμῖν ἡμαρτημένα καὶ διὰ τῆς ἁγίας νηστείας ἐπενόησεν ἡμῖν θεραπείαν.
Μηδεὶς τοίνυν γινέσθω κατηφὴς μηδεὶς στυγνὸς φαινέσθω ἀλλὰ σκιρτάτω καὶ χαιρέτω καὶ δοξαζέτω τὸν κηδεμόνα τῶν ἡμετέρων ψυχῶν τὸν ταύτην ἡμῖν τὴν ἀρίστην τεμόντα ὁδὸν καὶ μετὰ πολλῆς τῆς περιχαρείας ὑποδεχέσθω ταύτης τὴν παρουσίαν.
Αἰσχυνέσθωσαν Ἕλληνες ἐγκαλυπτέσθωσαν Ἰουδαῖοι ὁρῶντες ἡμῶν τὴν ἀγάπην ἱλαρᾷ τῇ προθυμίᾳ τὴν ταύτης παρουσίαν ἀσπαζομένους καὶ μανθανέτωσαν διὰ τῆς τῶν πραγμάτων πείρας ὅσον τὸ μέσον ἡμῶν τε καὶ αὐτῶν.
Καὶ ἐκεῖνοι μὲν ἑορτὰς καὶ πανηγύρεις ὀνομαζέτωσαν τὴν μέθην καὶ τὴν ἄλλην ἅπασαν ἀκολασίαν καὶ τὰς ἀσχημοσύνας ἃς εἰκὸς ἐντεῦθεν αὐτοὺς ἐπισύρεσθαι ἡ δὲ τοῦ Θεοῦ Ἐκκλησία ἀπεναντίας ἐκείνοις τὴν νηστείαν τὴν τῆς γαστρὸς ὑπεροψίαν καὶ τὴν ἑπομένην ταύτῃ πᾶσαν ἀρετὴν ἑορτὴν ὀνομαζέτω.
Αὕτη γὰρ ἀληθὴς ἑορτὴ ἔνθα ψυχῶν σωτηρία ἔνθα εἰρήνη καὶ ὁμόνοια ἔνθα βιωτικὴ πᾶσα φαντασία ἀπελήλαται ὅπου κραυγὴ καὶ θόρυβος καὶ μαγείρων δρόμοι καὶ τῶν ἀλόγων σφαγαὶ ἐκποδών ἠρεμία δὲ πᾶσα καὶ γαλήνη καὶ ἀγάπη καὶ χαρὰ καὶ εἰρήνη καὶ πρᾳότης καὶ μυρία ἀγαθὰ ἀντ' ἐκείνων πολιτεύεται.
Φέρε οὖν παρακαλῶ μικρὰ περὶ ταύτης διαλεχθῶμεν πρὸς τὴν ὑμετέραν ἀγάπην ἐκεῖνο πρότερον παρακαλέσαντες ὑμᾶς μετὰ πολλῆς ἡσυχίας δέξασθαι τοὺς ἡμετέρους λόγους ἵνα καρπωσάμενοί τι γενναῖον ἐντεῦθεν οἴκαδε ἀναχωρήσητε.
Οὐδὲ γὰρ ἁπλῶς καὶ εἰκῆ ἐνταῦθα σύνιμεν ἵνα ὁ μὲν εἴπῃ ὁ δὲ κροτήσῃ ἁπλῶς τὰ λεγόμενα καὶ οὕτως ἐντεῦθεν ἐξέλθωμεν ἀλλ' ἵνα καὶ ἡμεῖς χρήσιμόν τι καὶ τῶν συνεχόντων τὴν σωτηρίαν τὴν ὑμετέραν φθεγξώμεθα καὶ ὑμεῖς κερδάναντες ἐκ τῶν λεγομένων καὶ πολλὴν τὴν ὠφέλειαν καρπωσάμενοι οὕτως ἐντεῦθεν ἐξέλθητε.
Ἰατρεῖον γάρ ἐστι πνευματικὸν ἡ ἐκκλησία καὶ δεῖ τοὺς ἐνταῦθα παραγενομένους κατάλληλα τὰ φάρμακα λαμβάνοντας καὶ τοῖς οἰκείοις τραύμασιν ἐπιτιθέντας οὕτως ἐπανιέναι.
Ὅτι γὰρ ἡ ἀκρόασις μόνη ἄνευ τῆς διὰ τῶν ἔργων ἐπιδείξεως οὐδὲν ὀνήσει ἄκουε τοῦ μακαρίου Παύλου λέγοντος Οὐ γὰρ οἱ ἀκροαταὶ τοῦ νόμου δίκαιοι παρὰ τῷ Θεῷ ἀλλ' οἱ ποιηταὶ τοῦ νόμου δικαιωθήσονται.
Καὶ ὁ Χριστὸς δὲ δημηγορῶν ἔλεγεν Οὐ πᾶς ὁ λέγων μοι Κύριε Κύριε εἰσελεύσεται εἰς τὴν βασιλείαν τῶν οὐρανῶν ἀλλ' ὁ ποιῶν τὸ θέλημα τοῦ Πατρός μου τοῦ ἐν οὐρανοῖς.
Εἰδότες τοίνυν ἀγαπητοὶ ὡς οὐδὲν ἡμῖν ἔσται πλέον ἐκ τῆς ἀκροάσεως εἰ μὴ ἕποιτο καὶ ἡ διὰ τῶν ἔργων πλήρωσις μὴ μόνον ἀκροαταὶ γινώμεθα ἀλλὰ καὶ ποιηταὶ ἵνα τὰ ἔργα τοῖς λόγοις ἑπόμενα πολλῆς ἡμῖν παῤῥησίας ὑπόθεσις γένηται.
Ἁπλώσαντες τοίνυν τοὺς κόλπους τῆς διανοίας οὕτω δέξασθε τοὺς περὶ τῆς νηστείας λόγους.
Καὶ καθάπερ οἱ σώφρονά τινα καὶ κοσμίαν ἐλευθέραν μέλλοντες ἀγαγέσθαι πάντοθεν παραπετάσμασι καλλωπίσαντες τὰς παστάδας καὶ ἐκκαθάραντες τὴν οἰκίαν ἅπασαν καὶ πάσαις ταῖς ἠμελημέναις θεραπαινίσιν ἄβατον ποιήσαντες οὕτω ταύτην εἰς τὰς παστάδας εἰσάγουσι τὸν αὐτὸν δὴ τρόπον καὶ ὑμᾶς βούλομαι ἐκκαθάραντας ὑμῶν τὸν λογισμὸν καὶ τῇ τρυφῇ καὶ τῇ λοιπῇ ἀδηφαγίᾳ πολλὰ χαίρειν εἰπόντας οὕτω τὴν μητέρα τῶν ἀγαθῶν ἁπάντων καὶ τῆς σωφροσύνης καὶ τῆς ἄλλης ἁπάσης ἀρετῆς διδάσκαλον τὴν νηστείαν λέγω ἡπλωμένοις τοῖς κόλποις ὑποδέξασθαι ἵνα καὶ ὑμεῖς πλείονος ἀπολαύσητε τῆς ἡδονῆς καὶ αὕτη τὴν οἰκείαν καὶ κατάλληλον ὑμῖν ἰατρείαν παράσχηται.
Εἰ γὰρ οἱ τῶν ἰατρῶν παῖδες ἐπειδὰν μέλλωσι φάρμακα διδόναι τοῖς βουλομένοις τὸν σεσηπότα καὶ διεφθαρμένον χυμὸν ἐκκαθᾶραι κελεύουσι τῆς σωματικῆς ταύτης τροφῆς ἀπέχεσθαι ὥστε μὴ κώλυμα γενέσθαι τῇ τοῦ φαρμάκου δυνάμει ἀλλ' ἐνεργῆσαι καὶ τὸ οἰκεῖον ἔργον ἐπιδείξασθαι πολλῷ μᾶλλον ἡμᾶς προσήκει τὸ πνευματικὸν τοῦτο φάρμακον μέλλοντας ὑποδέχεσθαι τὴν ἐκ τῆς νηστείας ὠφέλειαν λέγω δὴ τὸ τῆς διαίτης ἐκκαθᾶραι ἡμῶν τὸν λογισμὸν καὶ κουφοτέραν ἐργάσασθαι τὴν διάνοιαν ἵνα μὴ ὑπὸ τῆς μέθης καταβαπτισθεῖσα ἄχρηστον καὶ ἀνόνητον ἡμῖν κατασκευάσῃ τὴν ἐκ ταύτης ὠφέλειαν.
Καὶ οἶδα μὲν ὅτι τοὺς πολλοὺς ξενίζει τὰ παρ' ἡμῶν λεγόμενα σήμερον ἀλλὰ παρακαλῶ μὴ τῇ συνηθείᾳ ἁπλῶς δουλεύωμεν ἀλλὰ λογισμῷ τὰ καθ' ἑαυτοὺς οἰκονομῶμεν.
Μὴ γὰρ ἔσται τι κέρδος ἡμῖν ἀπὸ τῆς ἡμερινῆς ἀδηφαγίας καὶ τῆς πολλῆς μέθης Καὶ τί λέγω κέρδος Ἀλλὰ καὶ πολλὴ ἡ ζημία καὶ ἡ βλάβη ἀφόρητος.
Ὅταν γὰρ καταβαπτισθῇ ὑπὸ τῆς πολλῆς οἰνοποσίας ὁ λογισμὸς εὐθέως ἐξ ἀρχῆς καὶ ἐκ προοιμίων ἀποκρούσεται τὸ ἀπὸ τῆς νηστείας κέρδος.
Τί γὰρ ἀηδέστερον εἰπέ μοι τί δὲ ἀσχημονέστερον ὅταν μέχρι μεσονυκτίου τὸν ἄκρατον σπῶντες ὑπὸ τὴν ἕω τῆς ἀκτῖνος τῆς ἡλιακῆς ἀνισχούσης ὡς πρόσφατον τοῦ οἴνου ἐμφορηθέντες οὕτως ἀποπνέουσι καὶ ἀηδεῖς μὲν φαίνονται τοῖς συντυγχάνουσιν εὐκαταφρόνητοι δὲ τοῖς οἰκέταις καὶ καταγελῶνται παρὰ πάντων τῶν ὁπωσοῦν τὸ δέον συνορώντων καὶ πρὸ τούτων ἁπάντων ὅταν διὰ τὴν πολλὴν ταύτην ἀκρασίαν καὶ τὴν ἀμετρίαν τὴν ἄκαιρον καὶ ἀνόνητον καὶ τὴν παρὰ τοῦ Θεοῦ ἀγανάκτησιν ἐπισπῶνται Οἱ γὰρ μέθυσοι φησὶ βασιλείαν Θεοῦ οὐ κληρονομήσουσι.
Τί οὖν ἂν τούτων ἀθλιώτερον γένοιτ' ἂν τῶν διὰ βραχεῖαν καὶ ἐπιβλαβῆ ἡδονὴν τῶν τῆς βασιλείας προθύρων ἐκβαλλομένων Ἀλλὰ μὴ γένοιτό τινα τῶν ἐνταῦθα συνειλεγμένων τούτῳ ἁλῶναι τῷ πάθει ἀλλὰ μετὰ πάσης φιλοσοφίας καὶ σωφροσύνης καὶ τὴν παροῦσαν ἡμέραν ἑστιασαμένους καὶ τοῦ χειμῶνος καὶ τῆς ζάλης ἣν ἡ μέθη ἐργάζεσθαι πέφυκεν ἐλευθερωθέντας εἰς τὸν λιμένα καταντῆσαι τῶν ἡμετέρων ψυχῶν τὴν νηστείαν λέγω ἵνα μετὰ δαψιλείας τὰ ἀπὸ ταύτης δυνηθῶμεν καρπώσασθαι ἀγαθά.
Ὥσπερ γὰρ ἡ ἀδηφαγία μυρίων κακῶν αἰτία καὶ πρόξενος τῷ τῶν ἀνθρώπων γίνεται γένει οὕτω καὶ ἡ νηστεία καὶ ἡ τῆς γαστρὸς ὑπεροψία τῶν ἀφάτων ἡμῖν ἀγαθῶν ἀεὶ αἰτία γέγονε.
Πλάσας γὰρ ἐξ ἀρχῆς τὸν ἄνθρωπον ὁ Θεὸς καὶ εἰδὼς ὅτι τούτου αὐτῷ μάλιστα δεῖ τοῦ φαρμάκου πρὸς τὴν τῆς ψυχῆς σωτηρίαν εὐθέως καὶ ἐκ προοιμίων τῷ πρωτοπλάστῳ ταύτην δέδωκε τὴν ἐντολὴν εἰπών Ἀπὸ παντὸς ξύλου τοῦ ἐν τῷ παραδείσῳ βρώσει φαγῇ ἀπὸ δὲ τοῦ ξύλου τοῦ γινώσκειν καλὸν καὶ πονηρὸν οὐ φάγεσθε ἀπ' αὐτοῦ.
Τὸ δὲ λέγειν τόδε φάγε καὶ τόδε μὴ φάγῃς νηστείας ἦν εἰκών.
Ἀλλὰ δέον φυλάξαι τὴν ἐντολὴν τοῦτο μὲν οὐκ ἐποίησε δι' ἀκρασίαν δὲ τῆς γαστρὸς ἡττηθεὶς καὶ τὴν παρακοὴν ἐργασάμενος θανάτῳ κατεδικάζετο.
Ἐπειδὴ γὰρ εἶδεν ὁ πονηρὸς δαίμων ἐκεῖνος καὶ ἐχθρὸς τῆς φύσεως τῆς ἡμετέρας τὴν ἐν τῷ παραδείσῳ διαγωγὴν τοῦ πρωτοπλάστου καὶ τὸν ἀταλαίπωρον βίον ἐκεῖνον καὶ ὅτι καθάπερ ἄγγελος οὕτω σώματι συμπεπλεγμένος διῆγεν ἐπὶ τῆς γῆς βουλόμενος αὐτὸν ὑποσκελίσαι καὶ καταβαλεῖν ἐλπίδι μειζόνων ὑποσχέσεων καὶ τῶν ἐν χερσὶν ἐξέβαλε.
Τοσοῦτόν ἐστι τὸ μὴ μένειν ἐπὶ τῶν οἰκείων ὅρων ἀλλὰ τῶν μειζόνων ἐφίεσθαι.
Καὶ τοῦτο αὐτὸ δηλῶν σοφός τις ἔλεγε Φθόνῳ δὲ διαβόλου θάνατος εἰσῆλθεν εἰς τὸν κόσμον.
Εἶδες ἀγαπητὲ πῶς ἐκ προοιμίων ἐξ ἀδηφαγίας ὁ θάνατος τὴν εἴσοδον ἔσχεν Σκόπει δὲ πάλιν καὶ μετὰ ταῦτα τὴν θείαν Γραφὴν κατηγοροῦσαν συνεχῶς τῆς τρυφῆς καὶ λέγουσαν ποτὲ μὲν Ἐκάθισεν ὁ λαὸς φαγεῖν καὶ πιεῖν καὶ ἀνέστησαν παίζειν ἄλλοτε δὲ Ἔφαγε καὶ ἔπιε καὶ ἐλιπάνθη καὶ ἐπαχύνθη καὶ ἀπελάκτισεν ὁ ἠγαπημένος.
Καὶ οἱ τὰ Σόδομα δὲ οἰκοῦντες μετὰ τῶν ἄλλων κακῶν ἐντεῦθεν τὴν ἀπαραίτητον ὀργὴν ἐκείνην ἐπεσπάσαντο.
Ἄκουσον γὰρ τοῦ προφήτου λέγοντος Τοῦτο τὸ ἀνόμημα Σοδόμων ὅτι ἐν πλησμονῇ ἄρτων ἐσπατάλων.
Καθάπερ γὰρ πηγή τις καὶ ῥίζα τυγχάνει τῶν κακῶν ἁπάντων.
Εἶδες τῆς ἀδηφαγίας τὴν βλάβην Ὅρα μοι πάλιν τῆς νηστείας τὰ κατορθώματα.
Τεσσαράκοντα ἡμερῶν νηστείαν ἐπιδειξάμενος ὁ μέγας Μωσῆς τῆς νομοθεσίας τὰς πλάκας λαβεῖν ἠδυνήθη καὶ ἐπειδὴ κατελθὼν εἶδε τοῦ λαοῦ τὴν παρανομίαν ἃς μετὰ τοσαύτης προσεδρίας λαβεῖν ἴσχυσε ταύτας ῥίψας συνέκλασεν ἄτοπον εἶναι λογισάμενος μεθύοντα λαὸν καὶ παρανομοῦντα νομοθεσίαν Δεσπότου δέξασθαι.
Διὸ καὶ ἑτέρων πάλιν τεσσαράκοντα ἡμερῶν νηστείας ἐδεήθη ὁ θαυμάσιος ἐκεῖνος προφήτης ἵνα δυνηθῇ τὰς διὰ τὴν παρανομίαν αὐτῶν συντριβείσας πλάκας πάλιν ἄνωθεν δεξάμενος κατενεγκεῖν.
Καὶ ὁ μέγας δὲ Ἠλίας τοσούτων ἡμερῶν νηστείαν ἐπεδείξατο καὶ τὴν τοῦ θανάτου τυραννίδα διαφυγὼν καὶ μετὰ πυρίνου ἅρματος ὡς εἰς τὸν οὐρανὸν ἀνελθὼν καὶ οὐδέπω καὶ τήμερον θανάτου πεῖραν λαβών.
Καὶ ὁ ἀνὴρ δὲ τῶν ἐπιθυμιῶν πολλῶν ἡμερῶν νηστείαν ἐπιδειξάμενος οὕτως ἠξιώθη τῆς θαυμαστῆς ἐκείνης ὀπτασίας ὃς καὶ τῶν λεόντων τὸν θυμὸν ἐχαλίνωσε καὶ εἰς προβάτων ἡμερότητα μετέστησεν οὐ τὴν φύσιν μεταβαλὼν ἀλλὰ τῆς θηριωδίας μενούσης τὴν προαίρεσιν ἀμείψας.
Ταύτῃ καὶ Νινευῖται χρησάμενοι τὴν ἀπόφασιν ἀνεκαλέσαντο τοῦ Δεσπότου μετὰ τῶν ἀνθρώπων καὶ τὸ τῶν ἀλόγων γένος ταύτην ἐπιδείξασθαι παρασκευάσαντες καὶ οὕτως ἀποστάντες ἕκαστος ἀπὸ τῶν πονηρῶν ἐπιτηδευμάτων εἰς φιλανθρωπίαν ἐξεκαλέσαντο τὸν τῶν ἁπάντων Δεσπότην.
Καὶ τί περὶ τοὺς δούλους ἔτι στρέφομαι  δέον ἐπὶ τὸν κοινὸν ἁπάντων ἡμῶν Δεσπότην ἐλθεῖν Ὁ γὰρ Κύριος ἡμῶν Ἰησοῦς Χριστὸς καὶ αὐτὸς τεσσαράκοντα ἡμερῶν νηστείαν ἐπιδειξάμενος οὕτω τῆς πρὸς τὸν διάβολον ἥψατο πάλης πᾶσιν ἡμῖν ὑπογραμμὸν διδοὺς ὥστε διὰ ταύτης καθοπλίζεσθαι καὶ τὴν ἐντεῦθεν ἰσχὺν προσλαβόντας οὕτω παρατάττεσθαι εἰς τὴν πρὸς ἐκεῖνον μάχην.
Ἀλλ' ἐνταῦθα ἴσως ἔροιτό τις ἂν τῶν ὀξὺ βλεπόντων καὶ διεγηγερμένων τὴν διάνοιαν τίνος ἕνεκεν τὰς αὐτὰς τοῖς δούλοις ἡμέρας ὁ Δεσπότης νηστεύων φαίνεται καὶ οὐχ ὑπερηκόντισε τὸν ἀριθμόν Οὐχ ἁπλῶς οὐδὲ εἰκῆ τοῦτο γεγένηται ἀλλὰ καὶ τοῦτο σοφῶς καὶ κατὰ τὴν ἄφατον αὐτοῦ φιλανθρωπίαν.
Ἵνα γὰρ μὴ νομισθῇ δοκήσει παραγεγενῆσθαι καὶ μὴ ἀνειληφέναι σάρκα ἣ ἔξω τῆς φύσεως εἶναι τῆς ἀνθρωπίνης διὰ τοῦτο τὸν αὐτὸν ἀριθμὸν νηστεύει καὶ οὐ προστίθησι ταῖς ἡμέραις ὥστε ἐπιστομίσαι τῶν ἀναισχυντεῖν βουλομένων τὴν φιλονεικίαν.
Εἰ γὰρ καὶ τούτου γεγενημένου εἰσὶν ἔτι καὶ νῦν τινες ταῦτα τολμῶντες φθέγγεσθαι εἰ μὴ τῇ οἰκείᾳ προγνώσει ταύτην αὐτῶν ἐξέκοψε τὴν ἀφορμὴν τί οὐκ ἂν ἐπεχείρησαν εἰπεῖν Διὰ τοῦτο οὐκ ἀνέχεται πλείους ἡμέρας νηστεῦσαι ἀλλὰ τοσαύτας ὅσας οἱ δοῦλοι ἵνα δι' αὐτῶν τῶν πραγμάτων ἡμᾶς παιδεύσῃ ὅτι τὴν αὐτὴν σάρκα καὶ αὐτὸς περιέκειτο καὶ οὐκ ἔξω τῆς φύσεως τῆς ἡμετέρας ὑπῆρχεν.
Ἀλλ' ὅτι μὲν μεγάλη τῆς νηστείας ἡ ἰσχὺς καὶ πολὺ τὸ ἐκ ταύτης κέρδος τῇ ψυχῇ προσγινόμενον καὶ ἐκ τῶν δούλων καὶ ἐκ τοῦ Δεσπότου δῆλον ἡμῖν γεγένηται παρακαλῶ οὖν τὴν ὑμετέραν ἀγάπην εἰδότας αὐτῆς τὸ κέρδος μὴ διὰ ῥᾳθυμίαν ἀπώσασθαι τὴν ἐκ ταύτης ὠφέλειαν μηδὲ δυσχεραίνειν πρὸς τὴν ταύτης παρουσίαν ἀλλὰ χαίρειν καὶ ἀγάλλεσθαι κατὰ τὸν μακάριον Παῦλον Ὅσῳ γὰρ ὁ ἔξω ἡμῶν ἄνθρωπος διαφθείρεται τοσούτῳ ὁ ἔσω ἀνακαινοῦται.
Νηστεία γὰρ τῆς ψυχῆς ἐστι τροφὴ καὶ καθάπερ αὕτη ἡ σωματικὴ τροφὴ πιαίνει τὸ σῶμα οὕτω καὶ ἡ νηστεία τὴν ψυχὴν εὐτονωτέραν ἐργάζεται κοῦφον αὐτῇ τὸ πτερὸν κατασκευάζει μετάρσιον αὐτὴν ποιεῖ τὰ ἄνω φαντάζεσθαι προξενεῖ ἀνωτέραν αὐτὴν τῶν ἡδονῶν καὶ τῶν ἡδέων τοῦ παρόντος βίου ἀπεργαζομένη.
Καὶ καθάπερ τὰ κοῦφα τῶν πλοίων ὀξύτερον τὰ πελάγη διαπερᾷ τὰ πολλῷ τῷ φόρτῳ βαρούμενα ὑποβρύχια γίνεται οὕτως ἡ μὲν νηστεία κουφότερον ἐργαζομένη τὸν λογισμὸν παρασκευάζει μετ' εὐκολίας τὸ πέλαγος τοῦ παρόντος βίου διαπερᾷν καὶ πρὸς τὸν οὐρανὸν καὶ τὰ ἐν τοῖς οὐρανοῖς ἐπτοῆσθαι καὶ μηδὲν ἡγεῖσθαι τὰ παρόντα ἀλλὰ σκιᾶς καὶ ὀνειράτων οὐδαμινέστερον αὐτὰ παρατρέχειν.
Ἡ δὲ μέθη καὶ ἡ ἀδηφαγία βαρύνουσα τὸν λογισμὸν καὶ πιαίνουσα τὴν σάρκα αἰχμάλωτον ἐργάζεται τὴν ψυχὴν πανταχόθεν αὐτὴν πολιορκοῦσα καὶ οὐκ ἀφιεῖσα τοῦ λογισμοῦ τὸ κριτήριον ἐῤῥωμένον ἔχειν κατὰ κρημνῶν φέρεσθαι παρασκευάζει καὶ κατὰ τῆς οἰκείας σωτηρίας ἅπαντα ἐργάζεσθαι.
Μὴ δὴ ῥᾳθύμως οἰκονομῶμεν ἀγαπητοὶ τὰ κατὰ τὴν σωτηρίαν τὴν ἡμετέραν ἀλλ' εἰδότες ὅσα κακὰ ἐντεῦθεν τίκτεται φεύγωμεν τὴν ἐξ αὐτῆς βλάβην.
Οὐδὲ γὰρ ἐν τῇ Καινῇ μόνον ἔνθα πλείων ἡ ἐπίτασις τῆς φιλοσοφίας καὶ μείζονα τὰ σκάμματα καὶ μεγάλοι οἱ ἱδρῶτες καὶ πολλὰ τὰ βραβεῖα καὶ ἄφατοι οἱ στέφανοι τὰ τῆς τρυφῆς ἀπηγόρευται ἀλλὰ καὶ ἐπὶ τῆς Παλαιᾶς ἡνίκα ἔτι τῇ σκιᾷ παρεκάθηντο καὶ τῷ λύχνῳ ἦσαν προσηλωμένοι καὶ καθάπερ παιδία γαλακτοτροφούμενα οὕτω κατὰ μικρὸν ἐνήγοντο οὐδὲ τότε ἠφίεντο τρυφᾷν.
Καὶ ἵνα μὴ νομίσητε ἁπλῶς ἡμᾶς κατηγοροῦντας τῆς τρυφῆς ταῦτα λέγειν ἀκούσατε τοῦ προφήτου λέγοντος Οὐαὶ οἱ ἐρχόμενοι εἰς ἡμέραν κακὴν οἱ καθεύδοντες ἐπὶ κλινῶν ἐλεφαντίνων καὶ κατασπαταλῶντες ἐπὶ ταῖς στρωμναῖς αὐτῶν οἱ ἐσθίοντες ἐρίφους ἐκ ποιμνίων καὶ μοσχάρια ἐκ μέσου βουκολίων γαλαθηνά οἱ πίνοντες τὸν διυλισμένον οἶνον καὶ τὰ πρῶτα μύρα χριόμενοι ὡς ἑστῶτα ἐλογίσαντο καὶ οὐχ ὡς φεύγοντα.
Εἴδετε πόσην κατηγορίαν ἐποιήσατο τῆς τρυφῆς ὁ προφήτης καὶ ταῦτα Ἰουδαίοις διαλεγόμενος τοῖς ἀναισθήτοις τοῖς ἀγνώμοσι τοῖς καθ' ἑκάστην ἡμέραν γαστριζομένοις Σκοπεῖτε γὰρ τῶν ῥημάτων τὴν ἀκρίβειαν διαβαλὼν αὐτῶν τὴν ἀδηφαγίαν καὶ τὴν πολλὴν ἐκ τοῦ οἴνου μέθην τότε ἐπήγαγεν Ὡς ἑστῶτα ἐλογίσαντο καὶ οὐχ ὡς φεύγοντα μονονουχὶ δεικνὺς ὅτι μέχρι τοῦ φάρυγγος καὶ τῶν χειλέων ἐστὶν ἡ ἀπόλαυσις καὶ περαιτέρω οὐ πρόεισιν.
Ἀλλ' ἡ μὲν ἡδονὴ βραχεῖα καὶ πρόσκαιρος ἡ δὲ ὀδύνη διηνεκὴς καὶ πέρας οὐκ ἔχουσα.
Καὶ ταῦτα φησὶ διὰ τῆς πείρας μαθόντες Ὡς ἑστῶτα ὅλα ἐλογίσαντο καὶ μένοντα καὶ οὐχ ὡς φεύγοντα τοῦτ' ἔστιν ἀφιπτάμενα καὶ οὐδὲ τὸ τυχὸν παραμένοντα.
Τοιαῦτα γὰρ ἅπαντα τὰ ἀνθρώπινα καὶ τὰ σαρκικά οὔπω παρεγένοντο καὶ ἀπέπτη τοιοῦτον ἡ τρυφὴ τοιοῦτον ἡ δόξα ἡ ἀνθρωπίνη καὶ ἡ δυναστεία τοιοῦτον ὁ πλοῦτος τοιοῦτον ἡ εὐημερία πᾶσα τοῦ παρόντος βίου οὐδὲν βέβαιον ἔχουσα οὐδὲν στάσιμον οὐδὲν πάγιον ἀλλὰ ποταμίων ῥευμάτων μᾶλλον παρατρέχει καὶ ἐρήμους καὶ γυμνοὺς καταλιμπάνει τοὺς περὶ ταῦτα ἐπτοημένους.
Ἀλλὰ τὰ πνευματικὰ οὐ τοιαῦτα ἀλλ' ἀπεναντίας τούτοις βέβαια καὶ ἀκίνητα μεταβολὴν οὐκ ἐπιδεχόμενα παντὶ τῷ αἰῶνι παρεκτεινόμενα.
Πόσης οὖν οὐκ ἂν εἴη παραφροσύνης τῶν ἀκινήτων τὰ σαλευόμενα ἀνταλλάττεσθαι τῶν διαιωνιζόντων τὰ πρόσκαιρα τῶν ἀφιπταμένων τὰ διηνεκῶς μένοντα τῶν πολλὴν ἐν τῷ μέλλοντι αἰῶνι τὴν ἀπόλαυσιν προξενούντων τὰ πολλὴν τὴν κόλασιν ἡμῖν ἐκεῖ κατασκευάζοντα Ταῦτα δὴ πάντα ἐννοοῦντες ἀγαπητοὶ καὶ πολὺν τῆς ἡμετέρας σωτηρίας ποιούμενοι λόγον καταφρονήσωμεν τῆς τρυφῆς τῆς ἀνονήτου καὶ ἐπιβλαβοῦς ἀσπασώμεθα τὴν νηστείαν καὶ τὴν ἄλλην ἅπασαν φιλοσοφίαν καὶ τοῦ βίου πολλὴν τὴν μεταβολὴν ἐπιδειξώμεθα καὶ καθ' ἑκάστην ἡμέραν πρὸς τὴν τῶν ἀγαθῶν ἔργων πρᾶξιν ἐπειγώμεθα ἵνα τὸν καιρὸν ἅπαντα τῆς ἁγίας τεσσαρακοστῆς τὴν πνευματικὴν ἐμπορίαν ἐμπορευσάμενοι καὶ πολὺν τὸν πλοῦτον συναγαγόντες τῆς ἀρετῆς οὕτω καταξιωθῶμεν καὶ εἰς τὴν κυρίαν ἡμέραν παραγενέσθαι καὶ μετὰ παῤῥησίας τῇ φρικτῇ καὶ πνευματικῇ τραπέζῃ προσελθεῖν καὶ τῶν ἀποῤῥήτων ἐκείνων καὶ ἀθανάτων ἀγαθῶν μετασχεῖν μετὰ καθαροῦ τοῦ συνειδότος καὶ τῆς ἐκεῖθεν πληρωθῆναι χάριτος εὐχαῖς καὶ πρεσβείαις τῶν εὐαρεστησάντων αὐτῷ Χριστῷ τῷ φιλανθρώπῳ Θεῷ ἡμῶν μεθ' οὗ τῷ Πατρὶ ἅμα τῷ ἁγίῳ Πνεύματι δόξα κράτος τιμὴ νῦν καὶ ἀεὶ καὶ εἰς τοὺς αἰῶνας τῶν αἰώνων.
Εἰς τὴν ἀρχὴν τῆς κτίσεως Ἐν ἀρχῇ ἐποίησεν ὁ Θεὸς τὸν οὐρανὸν καὶ τὴν γῆν.
Πολλῆς σήμερον πληροῦμαι τῆς ἡδονῆς ὁρῶν ὑμῶν τὰ ποθεινὰ πρόσωπα.
Καὶ γὰρ οὐχ οὕτω πατέρες φιλόστοργοι χαίρουσι καὶ εὐφραίνονται τῶν παίδων αὐτοὺς πανταχόθεν κυκλούντων καὶ διὰ τῆς ἄλλης εὐκοσμίας καὶ τῆς ἄλλης θεραπείας πολλὴν τὴν ἡδονὴν παρεχόντων ὡς ἐγὼ νῦν χαίρω καὶ εὐφραίνομαι ὁρῶν ὑμῶν τὴν πνευματικὴν ταύτην σύνοδον μετὰ τοσαύτης εὐκοσμίας ἐνταῦθα παραγενομένην καὶ ἀκμάζοντα τὸν πόθον ἔχουσαν περὶ τὴν ἀκρόασιν τῶν θείων λογίων καὶ τῆς σαρκικῆς τροφῆς ὑπεριδόντας καὶ πρὸς τὴν πνευματικὴν ἑστίασιν ἐπειγομένους καὶ δι' αὐτῶν τῶν ἔργων τὸ τοῦ Κυρίου λόγιον δεικνύντας τὸ λέγον Οὐκ ἐπ' ἄρτῳ μόνῳ ζήσεται ἄνθρωπος ἀλλ' ἐπὶ παντὶ ῥήματι ἐκπορευομένῳ διὰ στόματος Θεοῦ.
Φέρε οὖν καὶ ἡμεῖς μιμησώμεθα τοὺς γηπόνους καὶ καθάπερ ἐκεῖνοι ἐπειδὰν ἴδωσι τὴν ἄρουραν ἐκκεκαθαρμένην καὶ τῆς ἀπὸ τῶν βοτανῶν λύμης ἀπηλλαγμένην μετὰ πολλῆς τῆς δαψιλείας τὰ σπέρματα καταβάλλουσι τὸν αὐτὸν δὴ τρόπον καὶ ἡμεῖς ἐπειδὴ τῇ τοῦ Θεοῦ χάριτι νῦν ἡμῖν ἡ ἄρουρα αὕτη ἡ πνευματικὴ καθαρεύει τῶν διενοχλούντων παθῶν τῆς τρυφῆς ἐκποδὼν γεγενημένης καὶ οὐδαμοῦ ζάλη οὐδὲ χειμὼν ἐν τοῖς λογισμοῖς ἀλλὰ γαλήνη καὶ πολλὴ ἡ ἡσυχία τῆς διανοίας ἐπτερωμένης καὶ πρὸς αὐτὸν ὡς εἰπεῖν τὸν οὐρανὸν τεταμένης καὶ τὰ πνευματικὰ πρὸ τῶν σαρκικῶν φανταζομένης μικρά τινα διαλεχθῶμεν πρὸς τὴν ὑμετέραν ἀγάπην καὶ λεπτοτέρων σήμερον κατατολμήσωμεν νοημάτων τὰ ἀπὸ τῶν θείων Γραφῶν παρατιθέντες ὑμῖν διδάγματα.
Εἰ γὰρ μὴ νῦν τοῦτο ποιήσαιμεν ὅτε νηστεία καὶ γαστρὸς ὑπεροψία καὶ τοσαύτη τῶν ὀρθῶν λογισμῶν ἡ γαλήνη πότε δυνησώμεθα ταῦτα παραθεῖναι τῇ ὑμετέρᾳ ἀγάπῃ Ὅτε τρυφὴ καὶ ἀδηφαγία καὶ πολλὴ ἡ ῥᾳθυμία Ἀλλὰ τότε οὔτε αὐτοὶ τοῦτο δεόντως ποιήσομεν οὔτε ὑμεῖς δυνήσεσθε καθάπερ ὑπὸ ἀχλύος τινὸς τῆς τῶν λογισμῶν ζάλης καταβαπτιζόμενοι δέξασθαί τι τῶν λεγομένων.
Νῦν δὲ εἰ καί ποτε ἄλλοτε καιρὸς τῶν τοιούτων διδαγμάτων ὅτε οὐκ ἔτι κατεξανίσταται τῆς κυρίας ἡ δούλη ἀλλ' εὐήνιος γενομένη πολλὴν τὴν πειθὼ καὶ τὴν ὑπακοὴν ἐπιδείκνυται τὰ σκιρτήματα τῆς σαρκὸς καταστορέσασα καὶ ἐπὶ τῶν οἰκείων ὅρων μένουσα.
Νηστεία γάρ ἐστιν ἡ γαλήνη τῶν ἡμετέρων ψυχῶν ἡ τῶν γεγηρακότων εὐκοσμία ἡ τῶν νέων παιδαγωγὸς ἡ τῶν σωφρονούντων διδάσκαλος ἡ πᾶσαν ἡλικίαν καὶ φύσιν καθάπερ διαδήματί τινι κατακοσμοῦσα.
Οὐδαμοῦ σήμερον θόρυβος οὐδὲ κραυγὴ οὐδὲ κρεῶν κατακοπαὶ οὐδὲ μαγείρων δρόμοι ἀλλὰ πάντα ἐκεῖνα ἀπελήλαται καὶ εὐσχήμονά τινα καὶ κοσμίαν καὶ σώφρονα ἐλευθέραν ἡ πόλις ἡμῖν μιμεῖται νῦν.
Ὅταν γὰρ ἐννοήσω τὴν ἀθρόαν μεταβολὴν τὴν σήμερον γεγενημένην καὶ λογίσωμαι τῆς χθεσινῆς ἡμέρας τὴν ἀκαταστασίαν θαυμάζω καὶ ἐκπλήττομαι τῆς νηστείας τὴν ἰσχὺν ὅπως εἰς τὴν ἑκάστου συνείδησιν εἰσελθοῦσα μετέπλασε τὸν λογισμὸν ἐξεκάθαρε τὴν διάνοιαν οὐκ ἀρχόντων μόνον ἀλλὰ καὶ ἰδιωτῶν οὐκ ἐλευθέρων ἀλλὰ καὶ δούλων οὐκ ἀνδρῶν ἀλλὰ καὶ γυναικῶν οὐ πλουσίων ἀλλὰ καὶ πενήτων οὐ τῶν τὴν Ἑλλάδα γλῶτταν πεπαιδευμένων ἀλλὰ καὶ βαρβάρων.
Καὶ τί λέγω ἀρχόντων καὶ ἰδιωτῶν Καὶ αὐτοῦ τοῦ τὸ διάδημα περικειμένου τὸ συνειδὸς ὁμοίως τοῖς λοιποῖς πρὸς τὴν ταύτης ὑπακοὴν μετέστησε.
Καὶ οὐκ ἔστι σήμερον διαφορὰν ἰδεῖν τῆς τοῦ πλουσίου τραπέζης καὶ τῆς τοῦ πένητος ἀλλὰ πανταχοῦ λιτὴ ἡ δίαιτα ἀπηλλαγμένη κόμπου καὶ φαντασίας καὶ μετὰ πλείονος τῆς ἡδονῆς σήμερον τῇ εὐτελείᾳ τῆς τραπέζης προσέρχονται ἢ ὅτε πολλὰ αὐτοῖς τὰ καρυκεύματα παρέκειτο καὶ πολὺς ὁ ἄκρατος.
Εἴδετε ἀγαπητοὶ ἐξ αὐτῶν τῶν προοιμίων τῆς νηστείας τὴν ἰσχύν Διὰ τοῦτο καὶ αὐτὸς μετὰ πλείονος σήμερον τῆς προθυμίας ἢ πρότερον τῶν πρὸς ὑμᾶς ἅπτομαι λόγων εἰδὼς ὅτι εἰς λιπαρὰν καὶ βαθύγεων ἄρουραν καταβάλλω τὰ σπέρματα δυναμένην πολλαπλασίους ἡμῖν ταχέως ἀποδοῦναι τῶν καταβαλλομένων τοὺς καρπούς.
Καταμάθωμεν τοίνυν εἰ δοκεῖ τῶν σήμερον ἡμῖν ἀναγνωσθέντων ἐκ τῶν τοῦ μακαρίου Μωσέως λόγων τὴν δύναμιν.
Ἀλλὰ προσέχετε παρακαλῶ μετὰ ἀκριβείας τοῖς παρ' ἡμῶν λεγομένοις οὐ γὰρ τὰ ἡμέτερα λέγομεν ἀλλ' ἅπερ ἂν ἡ τοῦ Θεοῦ χάρις παράσχῃ διὰ τὴν ὠφέλειαν τὴν ὑμετέραν.
Τίνα δὲ ταῦτά ἐστιν Ἐν ἀρχῇ ἐποίησεν ὁ Θεὸς τὸν οὐρανὸν καὶ τὴν γῆν.
Ἄξιον ἐνταῦθα διαπορῆσαι τίνος ἕνεκεν ὁ μακάριος οὗτος προφήτης μετὰ πολλὰς ὕστερον γενεὰς γεγονὼς ταῦτα ἡμῖν ἐκτίθεται.
Οὐχ ἁπλῶς οὐδὲ εἰκῇ.
Ἐπειδὴ γὰρ ἐξ ἀρχῆς πλάσας τὸν ἄνθρωπον ὁ Θεὸς δι' ἑαυτοῦ διελέγετο τοῖς ἀνθρώποις ὡς ἀνθρώποις ἀκοῦσαι δυνατὸν ἦν.
Οὕτως γὰρ πρὸς τὸν Ἀδὰμ ἦλθεν οὕτως τῷ Κάϊν ἐπετίμησεν οὕτως τῷ Νῶε διελέχθη οὕτως ἐπεξενώθη τῷ Ἀβραάμ.
Ὅτε δὲ εἰς πολλὴν κακίαν ἐξώκειλε πᾶσα ἡ τῶν ἀνθρώπων φύσις οὐδὲ οὕτω τέλεον ἀπεστράφη τὸ τῶν ἀνθρώπων γένος ὁ τῶν ἁπάντων δημιουργός ἀλλ' ἐπειδὴ ἀνάξιοι λοιπὸν γεγόνασι τῆς ὁμιλίας τῆς αὐτοῦ βουλόμενος πάλιν ἀνανεώσασθαι τὴν πρὸς αὐτοὺς φιλίαν καθάπερ ἀνθρώποις μακρὰν ἀφεστῶσι γράμματα πέμπει πρὸς ἑαυτὸν ἐφελκόμενος πᾶσαν τὴν τῶν ἀνθρώπων φύσιν.
Καὶ ταῦτα τὰ γράμματα ἔπεμψε μὲν ὁ Θεὸς ἐκόμισε δὲ Μωσῆς.
Τί οὖν λέγει τὰ γράμματα Ἐν ἀρχῇ ἐποίησεν ὁ Θεὸς τὸν οὐρανὸν καὶ τὴν γῆν.
Σκόπει τοῦ θαυμαστοῦ τούτου προφήτου ἀγαπητὲ καὶ ἐν τούτῳ τὸ ἐξαίρετον.
Οἱ μὲν γὰρ ἄλλοι προφῆται πάντες ἢ τὰ μετὰ πολὺν ἐσόμενα χρόνον εἶπον ἢ τὰ κατ' αὐτὸν μέλλοντα συμβήσεσθαι τὸν καιρόν ὁ δὲ μακάριος οὗτος μετὰ πολλὰς γενεὰς γεγονὼς ὑπὸ τῆς ἄνωθεν δεξιᾶς ὁδηγούμενος ἐκεῖνα εἰπεῖν κατηξιώθη ἃ πρὸ τῆς αὐτοῦ γενέσεως ὑπὸ τοῦ τῶν ἁπάντων ἐδημιουργήθη Δεσπότου.
Διὰ τοῦτο καὶ οὕτως ἤρξατο λέγων Ἐν ἀρχῇ ἐποίησεν ὁ Θεὸς τὸν οὐρανὸν καὶ τὴν γῆν μονονουχὶ πρὸς ἅπαντας ἡμᾶς λαμπρᾷ βοῶν τῇ φωνῇ καὶ λέγων μὴ γὰρ παρὰ ἀνθρώπου διδασκόμενος ταῦτα φθέγγομαι Ὁ ἀπὸ τοῦ μὴ ὄντος εἰς τὸ εἶναι αὐτὰ παραγαγὼν οὗτος καὶ τὴν ἐμὴν γλῶτταν πρὸς τὴν τούτων ἐξήγησιν παρώρμησεν.
Ὡς οὖν οὐκέτι παρὰ Μωσέως ταῦτα ἀκούοντες ἀλλὰ παρ' αὐτοῦ τοῦ τῶν ὄλων Θεοῦ διὰ τῆς τοῦ Μωσέως γλώττης οὕτω τοῖς λεγομένοις προσέχωμεν παρακαλῶ καὶ πολλὰ χαίρειν τοῖς ἡμετέροις λογισμοῖς εἰπόντες Λογισμοὶ γὰρ φησὶν ἀνθρώπων δειλοὶ καὶ ἐπισφαλεῖς αἱ ἐπίνοιαι αὐτῶν.
Μετὰ πολλῆς τῆς εὐγνωμοσύνης δεχώμεθα τὰ λεγόμενα μὴ ὑπερβαίνοντες τὸ οἰκεῖον μέτρον μηδὲ τὰ ὑπὲρ ἡμᾶς περιεργαζόμενοι ὅπερ πεπόνθασιν οἱ τῆς ἀληθείας ἐχθροὶ βουληθέντες τοῖς οἰκείοις λογισμοῖς ἐπιτρέψαι τὸ πᾶν καὶ οὐκ ἐννοήσαντες ὅτι ἀδύνατον τὴν ἀνθρωπείαν φύσιν τὴν τοῦ Θεοῦ δημιουργίαν περιεργάζεσθαι.
Καὶ τί λέγω τὴν τοῦ Θεοῦ δημιουργίαν Ἀλλ' οὐδὲ ἀνθρώπου τέχνην τοῦ ὁμογενοῦς ἡμῖν περιεργάζεσθαι δυνατόν.
Εἰπὲ γάρ μοι πῶς ἀπὸ τῆς μεταλλικῆς τέχνης χρυσίου συνίσταται φύσις ἢ πῶς τῆς ὑέλου ἡ καθαρότης ἀπὸ ψάμμου γίνεται Ἀλλ' οὐκ ἂν ἔχοις εἰπεῖν.
Εἰ τοίνυν ταῦτα τὰ πρὸ τῶν ὀφθαλμῶν κείμενα καὶ ἅπερ διὰ τὴν τοῦ Θεοῦ φιλανθρωπίαν σοφία ἀνθρωπίνη ἐργάζεται καταμαθεῖν οὐ δυνατὸν τὰ ἀπὸ τοῦ Θεοῦ δημιουργηθέντα περιεργάζῃ ἄνθρωπε Καὶ ποίας ἂν τύχοις συγγνώμης τίνος δὲ ἀπολογίας οὕτω μεμηνὼς καὶ τὰ ὑπὲρ τὴν σαυτοῦ φύσιν φανταζόμενος Τὸ γὰρ λέγειν ἐξ ὑποκειμένης ὕλης τὰ ὄντα γεγενῆσθαι καὶ μὴ ὁμολογεῖν ὅτι ἐξ οὐκ ὄντων αὐτὰ παρήγαγεν ὁ τῶν ἁπάντων δημιουργὸς τῆς ἐσχάτης παραφροσύνης ἂν εἴη σημεῖον.
Ἐμφράττων τοίνυν τῶν ἀγνωμόνων τὰ στόματα ὁ μακάριος οὗτος προφήτης μέλλων ἄρχεσθαι τοῦ βιβλίου οὕτως ἤρξατο Ἐν ἀρχῇ ἐποίησεν ὁ Θεὸς τὸν οὐρανὸν καὶ τὴν γῆν.
Ὅταν οὖν ἀκούσῃς τὸ Ἐποίησε μηδὲν ἕτερον περιεργάζου ἀλλὰ κάτω κύπτων πίστευε τῷ λεχθέντι.
Θεὸς γάρ ἐστιν ὁ πάντα ποιῶν καὶ μετασκευάζων καὶ πρὸς τὸ αὐτοῦ βούλημα τὰ πάντα μεταῤῥυθμίζων.
Καὶ ὅρα τῆς συγκαταβάσεως τὴν ὑπερβολήν οὐδὲν περὶ τῶν ἀοράτων δυνάμεων διαλέγεται οὐδὲ λέγει ἐν ἀρχῇ ἐποίησεν ὁ Θεὸς τοὺς ἀγγέλους ἢ τοὺς ἀρχαγγέλους οὐχ ἁπλῶς οὐδὲ εἰκῆ ταύτην ἡμῖν ἔτεμε τῆς διδασκαλίας τὴν ὁδόν.
Ἐπειδὴ γὰρ Ἰουδαίοις διελέγετο τοῖς περὶ τὰ παρόντα ἐπτοημένοις καὶ οὐδὲν νοητὸν φαντασθῆναι δυναμένοις ἀπὸ τῶν αἰσθητῶν τέως αὐτοὺς ἐνάγει πρὸς τὸν τῶν ὅλων δημιουργὸν ἵνα ἐκ τῶν δημιουργημάτων τὸν τεχνίτην τοῦ παντὸς καταμαθόντες προσκυνήσωσι τὸν ἐργασάμενον καὶ μὴ ἐναπομείνωσι τοῖς κτίσμασιν.
Εἰ γὰρ καὶ τούτου γινομένου οὐκ ἐπαύσαντο τὰ κτίσματα θεοποιοῦντες καὶ περὶ τὰ ἀτιμότατα τῶν ἀλόγων τὸ σέβας ἐπιδεικνύμενοι ποῦ οὐκ ἂν μανίας ἐξώκειλαν εἰ μὴ τοσαύτῃ τῇ συγκαταβάσει ἐχρήσατο γʹ.
Καὶ μὴ ξενισθῇς ἀγαπητὲ εἰ Μωσῆς ταύτην ἔρχεται τὴν ὁδὸν ἐν ἀρχῇ καὶ ἐν προοιμίοις τοῖς παχυτέροις Ἰουδαίοις διαλεγόμενος ὅπου γε καὶ ὁ Παῦλος ἐν τῇ χάριτι ἡνίκα τοσαύτη ἡ ἐπίδοσις γέγονε τοῦ κηρύγματος μέλλων τοῖς ἐν Ἀθήναις διαλέγεσθαι ἀπὸ τῶν ὁρωμένων ποιεῖται πρὸς αὐτοὺς τὴν διδασκαλίαν οὕτω λέγων Ὁ Θεὸς ὁ ποιήσας τὸν κόσμον καὶ πάντα τὰ ἐν αὐτῷ οὗτος οὐρανοῦ καὶ γῆς Κύριος ὑπάρχων οὐκ ἐν χειροποιήτοις ναοῖς κατοικεῖ οὐδὲ ὑπὸ χειρῶν ἀνθρώπων θεραπεύεται.
Ἐπειδὴ γὰρ ᾔδει ταύτην αὐτοῖς κατάλληλον οὖσαν τὴν διδασκαλίαν ταύτην ἦλθε τὴν ὁδόν.
Πρὸς γὰρ τοὺς δεχομένους τὰ παρ' αὐτοῦ διδάγματα οὕτως ὑπὸ τοῦ Πνεύματος ὁδηγούμενος καὶ τὴν διδασκαλίαν ἐποιεῖτο.
Καὶ ἵνα μάθῃς ὅτι ἡ τῶν προσώπων διαφορὰ καὶ ἡ τῶν ἀκουόντων παχύτης τούτου αἰτία γίνεται ἄκουε αὐτοῦ ἡνίκα πρὸς Κολοσσαεῖς ἐπέστελλε μηκέτι ταύτην ἐρχομένου τὴν ὁδὸν ἀλλ' ἑτέρως αὐτοῖς διαλεγομένου καὶ λέγοντος Ὅτι ἐν αὐτῷ ἐκτίσθη τὰ πάντα τὰ ἐν τοῖς οὐρανοῖς καὶ τὰ ἐπὶ τῆς γῆς τὰ ὁρατὰ καὶ τὰ ἀόρατα εἴτε θρόνοι εἴτε κυριότητες εἴτε ἀρχαὶ εἴτε ἐξουσίαι τὰ πάντα δι' αὐτοῦ καὶ εἰς αὐτὸν ἐκτίσθη.
Καὶ Ἰωάννης δὲ ὁ τῆς βροντῆς υἱὸς ἐβόα λέγων Πάντα δι' αὐτοῦ ἐγένετο καὶ χωρὶς αὐτοῦ ἐγένετο οὐδὲ ἕν.
Ἀλλ' οὐχ ὁ Μωσῆς οὕτως εἰκότως οὐδὲ γὰρ ἦν εὔλογον τοῖς ἔτι γαλακτοτροφεῖσθαι δεομένοις στερεᾶς μεταδοῦναι τροφῆς.
Καθάπερ γὰρ οἱ διδάσκαλοι οἱ παρὰ τῶν γονέων τὰ παιδία δεχόμενοι τὰ πρῶτα στοιχεῖα αὐτοῖς παραδιδόασιν οἱ δὲ παρ' ἐκείνων τὰ παιδία λαμβάνοντες τὰ τελειότερα τῶν μαθημάτων αὐτοῖς ἐνηχοῦσι τὸν αὐτὸν δὴ τρόπον καὶ ὁ μακάριος Μωσῆς καὶ ὁ τῶν ἐθνῶν διδάσκαλος καὶ ὁ τῆς βροντῆς υἱὸς πεποιήκασιν.
Ὁ μὲν γὰρ ἐκ προοιμίων παραλαβὼν τὴν φύσιν τὴν ἀνθρωπίνην τὰ πρῶτα στοιχεῖα τοὺς ἀκούοντας ἐπαίδευσεν οὗτοι δὲ παρὰ Μωσέως παραλαβόντες λοιπὸν τὰ τελειότερα παρεδίδοσαν.
Τέως οὖν ἐμάθομεν τῆς συγκαταβάσεως τὴν αἰτίαν καὶ ὅτι Πνεύματι φθεγγόμενος καταλλήλως τοῖς ἀκούουσιν ἅπαντα ἐξετίθετο πάσας ὁμοῦ τὰς δίκην ζιζανίων ἐπιφυομένας αἱρέσεις τῇ Ἐκκλησίᾳ κάτωθεν ἀνασπῶν διὰ τοῦ εἰπεῖν Ἐν ἀρχῇ ἐποίησεν ὁ Θεὸς τὸν οὐρανὸν καὶ τὴν γῆν.
Κἂν γὰρ Μανιχαῖος προσέλθῃ λέγων τὴν ὕλην προϋπάρχειν κἂν Μαρκίων κἂν Οὐαλεντῖνος κἂν Ἑλλήνων παῖδες λέγε πρὸς αὐτούς Ἐν ἀρχῇ ἐποίησεν ὁ Θεὸς τὸν οὐρανὸν καὶ τὴν γῆν.
Ἀλλ' οὐ πιστεύει τῇ Γραφῇ.
Ἀποστράφηθι λοιπὸν αὐτὸν ὡς μαινόμενον καὶ ἐξεστηκότα.
Ὁ γὰρ τῷ δημιουργῷ τῶν ὅλων ἀπιστῶν ὡς καὶ ψεῦδος τῆς ἀληθείας καταγινώσκων ποίας ἂν τύχοι συγγνώμης ποτέ Πεπλασμένον ἔχουσιν ἐκεῖνοι τὸ χρῶμα καὶ ἐπιεικείας πρόσωπον ὑποδυόμενοι κρύπτουσιν ἐν τῇ δορᾷ τοῦ προβάτου τὸν λύκον.
Ἀλλὰ σὺ μὴ ἀπατηθῇς ἀλλὰ καὶ δι' αὐτὸ τοῦτο μάλιστα μίσησον αὐτὸν ὅτι πρὸς μὲν σὲ τὸν ὁμόδουλον ἐπιείκειαν ὑποκρίνεται πρὸς δὲ τὸν τῶν ὅλων Δεσπότην Θεὸν τὸν πόλεμον ἤρατο καὶ κατὰ τῆς ἑαυτοῦ σωτηρίας τρέχων οὐκ αἰσθάνεται.
Ἡμεῖς δὲ τῆς πέτρας ἐχώμεθα τῆς ἀῤῥαγοῦς καὶ ἐπὶ τὴν ἀρχὴν πάλιν ἐπανέλθωμεν.
Ἐν ἀρχῇ ἐποίησεν ὁ Θεὸς τὸν οὐρανὸν καὶ τὴν γῆν.
Ὅρα καὶ ἐξ αὐτοῦ τοῦ τῆς δημιουργίας τρόπου τὴν θείαν φύσιν διαλάμπουσαν ὡς ἀπεναντίας τῇ ἀνθρωπίνῃ συνηθείᾳ τὴν δημιουργίαν ποιεῖται πρότερον τὸν οὐρανὸν τείνας καὶ τότε τὴν γῆν ὑποστορέσας πρότερον τὸν ὄροφον καὶ τότε τὸν θεμέλιον.
Τίς εἶδε τίς ἤκουσεν Ἐπὶ μὲν γὰρ τῆς ἀνθρωπίνης δημιουργίας οὐκ ἂν τοῦτο γένοιτ' ἄν ποτε ὅταν δὲ ὁ Θεὸς κελεύῃ πάντα τῷ βουλήματι αὐτοῦ εἴκει καὶ παραχωρεῖ.
Μὴ τοίνυν ἀνθρωπίνῳ λογισμῷ τὰ τοῦ Θεοῦ ἔργα περιεργαζώμεθα ἀλλ' ἐκ τῶν ἔργων ὁδηγούμενοι θαυμάζωμεν τὸν τεχνίτην.
Τὰ γὰρ ἀόρατα αὐτοῦ φησὶν ἀπὸ κτίσεως κόσμου τοῖς ποιήμασι νοούμενα καθορᾶται.
Εἰ δὲ ἐπιμένοιεν οἱ τῆς ἀληθείας ἐχθροὶ λέγοντες ἀδύνατον εἶναι ἐξ οὐκ ὄντων τι παραχθῆναι ἐρώμεθα αὐτούς ὁ πρῶτος ἄνθρωπος ἐκ γῆς ἐπλάσθη ἢ ἑτέρωθέν ποθεν Πάντως ἐροῦσιν ὅτι ἐκ γῆς καὶ συνομολογήσουσιν.
Εἰπάτωσαν οὖν ἡμῖν πῶς ἐκ γῆς σαρκὸς ἐγένετο φύσις.
Ἀπὸ γῆς γὰρ πηλὸς καὶ πλίνθος καὶ κέραμος καὶ ὄστρακον ἂν γένοιτο πῶς οὖν σαρκὸς ἐγένετο φύσις πῶς ὀστᾶ καὶ νεῦρα καὶ ἀρτηρίαι καὶ πιμελὴ καὶ δέρμα καὶ ὄνυχες καὶ τρίχες καὶ ἐκ μιᾶς ὑποκειμένης ὕλης διαφόρων οὐσιῶν ποιότητες Ἀλλ' οὐκ ἂν δυνηθεῖεν πρὸς ταῦτα διᾶραι στόμα ποτέ.
Τί δὲ λέγω περὶ τοῦ σώματος τοῦ ἡμετέρου Περὶ τοῦ ἄρτου οὗ καθ' ἑκάστην ἡμέραν σιτούμεθα εἰπάτωσαν ἡμῖν πῶς μονοειδὴς ὢν μεταβάλλεται εἰς αἷμα καὶ φλέγμα καὶ χολὴν καὶ διαφόρους χυμούς.
Καὶ ὁ μὲν σιτόχρους πολλάκις ἐστί τὸ δὲ αἷμα πυῤῥὸν ἢ μέλαν.
Εἰ τοίνυν ταῦτα τὰ καθ' ἑκάστην ἡμέραν πρὸ τῶν ὀφθαλμῶν ὁρώμενα εἰπεῖν ἡμῖν οὐκ ἂν δύναιντό ποτε σχολῇ γ' ἂν εἴποιεν περὶ τῶν ἄλλων τοῦ Θεοῦ δημιουργημάτων.
Ἀλλ' εἰ καὶ μετὰ τοσαύτην τῶν ἀποδείξεων περιουσίαν ἐπιμένοιεν τὴν οἰκείαν φιλονεικίαν κρατύνειν βουλόμενοι ἡμεῖς μηδὲ οὕτω παυσόμεθα τὰ αὐτὰ πάλιν πρὸς αὐτοὺς λέγοντες Ἐν ἀρχῇ ἐποίησεν ὁ Θεὸς τὸν οὐρανὸν καὶ τὴν γῆν.
Τοῦτο γὰρ ἱκανὸν μόνον τὸ ῥῆμα πάντας τῶν ἐναντίων τοὺς πύργους καταβαλεῖν καὶ πάντας τοὺς ἀνθρωπίνους λογισμοὺς ἐξ αὐτῶν τῶν βάθρων ἀνασπάσαι καὶ εἰ βουληθεῖεν ὀψέ ποτε τῆς φιλονεικίας ἀποσχέσθαι πρὸς τὴν τῆς ἀληθείας ὁδὸν αὐτοὺς χειραγωγῆσαι δυνήσεται.
Ἡ δὲ γῆ ἦν φησὶν ἀόρατος καὶ ἀκατασκεύαστος.
Τίνος ἕνεκεν εἰπέ μοι τὸν μὲν οὐρανὸν φαιδρὸν καὶ ἀπηρτισμένον παρήγαγε τὴν δὲ γῆν ἀμόρφωτον ἔδειξεν Οὐχ ἁπλῶς οὐδὲ τοῦτο πεποίηκεν ἀλλ' ἵνα ἐν τῷ βελτίονι μέρει τῆς κτίσεως μαθὼν αὐτοῦ τὴν δημιουργίαν μηδὲν ἀμφιβάλῃς λοιπὸν μηδὲ νομίσῃς δι' ἀσθένειαν δυνάμεως τοῦτο γενέσθαι.
Ἄλλως τε καὶ δι' ἕτερον τρόπον ἀμόρφωτον αὐτὴν παρήγαγεν.
Ἐπειδὴ γὰρ αὐτὴ καὶ τροφὸς καὶ μήτηρ ἡμῶν ἐστι καὶ ἐξ αὐτῆς καὶ γεγόναμεν καὶ τρεφόμεθα καὶ αὐτὴ ἡμῖν καὶ πατρὶς καὶ κοινὸς τάφος γίνεται καὶ πρὸς αὐτὴν πάλιν ἐπάνοδος καὶ τῶν μυρίων ἀγαθῶν δι' αὐτῆς ἀπολαύομεν ἵνα μὴ διὰ τὸ τῆς χρείας ἀναγκαῖον ὑπὲρ τὴν ἀξίαν αὐτὴν τιμήσωσι τὸ τῶν ἀνθρώπων γένος δείκνυσι σοι αὐτὴν πρότερον ἀμόρφωτον καὶ ἀδιατύπωτον ἵνα μὴ τῇ φύσει τῆς γῆς τὰς ἐξ αὐτῆς εὐεργεσίας λογίσῃ ἀλλὰ τῷ ταύτην ἐκ τοῦ μὴ ὄντος εἰς τὸ εἶναι παραγαγόντι.
Διὰ τοῦτό φησιν Ἡ δὲ γῆ ἦν ἀόρατος καὶ ἀκατασκεύαστος.
Τάχα εὐθὺς καὶ ἐκ προοιμίων κατετείναμεν ὑμῶν τὴν διάνοιαν τοῖς λεπτοτέροις νοήμασι διὸ προσήκει μέχρι τούτου στῆσαι τὸν λόγον παρακαλέσαντας ὑμῶν τὴν ἀγάπην μεμνῆσθαι τῶν εἰρημένων καὶ ἀεὶ τούτων ἔναυλον ἔχειν τὴν μνήμην καὶ μετὰ τῆς αἰσθητῆς τραπέζης ἐπειδὰν ἐντεῦθεν ἐξέλθητε παρατίθετε καὶ τὴν πνευματικὴν τράπεζαν.
Καὶ λεγέτω μέν τινα τῶν ἐνταῦθα λεχθέντων ὁ ἀνήρ ἀκουέτω δὲ ἡ γυνὴ μανθανέτωσαν δὲ καὶ οἱ παῖδες διδασκέσθωσαν δὲ καὶ οἱ οἰκέται καὶ ἐκκλησία λοιπὸν γενέσθω ἡ οἰκία ἵνα φυγαδεύηται μὲν ὁ διάβολος καὶ δραπετεύῃ ὁ πονηρὸς δαίμων ἐκεῖνος καὶ ἐχθρὸς τῆς σωτηρίας τῆς ἡμετέρας ἐπαναπαύηται δὲ αὐτόθι ἡ τοῦ ἁγίου Πνεύματος χάρις καὶ πᾶσα εἰρήνη καὶ ὁμόνοια περιστοιχίζῃ τοὺς ἐνοικοῦντας.
Ἐὰν γὰρ τῶν ἤδη πρότερον ῥηθέντων μνημονεύητε καὶ τὰ μετὰ ταῦτα καταβαλλόμενα προθυμότερον δέξησθε καὶ ἡμεῖς μετὰ πλείονος τῆς προθυμίας καὶ τῆς δαψιλείας ἐροῦμεν τὰ ὑπὸ τῆς τοῦ Θεοῦ χάριτος χορηγούμενα ἐπειδὰν ἴδωμεν τῶν ἤδη καταβληθέντων τὴν βλάστην.
Ἐπεὶ καὶ γηπόνος ὅταν ἴδῃ τὰ σπέρματα φυόμενα μετὰ πολλῆς τῆς προθυμίας περισκοπῶν τὰς ἀρούρας ἑτοίμως καὶ ἕτερα καταβάλλειν ἐπείγεται.
Ἵν' οὖν προθυμοτέρους ἡμᾶς ἐργάσησθε τῶν ἤδη ῥηθέντων ἀσφαλῆ τὴν φυλακὴν ἐπιδείξασθε καὶ μετὰ τῶν ὀρθῶν δογμάτων περὶ τὴν τοῦ βίου ἐπιμέλειαν πολλὴν ποιήσασθε τὴν σπουδήν.
Λαμψάτω γὰρ φησὶ τὸ φῶς ὑμῶν ἔμπροσθεν τῶν ἀνθρώπων ὅπως ἴδωσι τὰ καλὰ ἔργα ὑμῶν καὶ δοξάσωσι τὸν Πατέρα ὑμῶν τὸν ἐν τοῖς οὐρανοῖς ἵνα καὶ ὁ βίος συμφωνῇ τοῖς δόγμασι καὶ τὰ δόγματα κηρύττῃ τὸν βίον.
Πίστις γὰρ χωρὶς ἔργων νεκρά ἐστι καὶ ἔργα χωρὶς πίστεως νεκρά ἐστι.
Κἂν γὰρ δόγματα ἔχωμεν ὑγιῆ βίου δὲ ἀμελῶμεν οὐδὲν ἡμῖν ὄφελος ἔσται τῶν δογμάτων πάλιν ἂν βίου μὲν ἐπιμελώμεθα περὶ τὰ δόγματα δὲ χωλεύωμεν οὐδὲ οὕτως ἔσται τι κέρδος ἡμῖν.
Διὸ προσήκει ἑκατέρωθεν ἡμῖν τὴν οἰκοδομὴν ταύτην τὴν πνευματικὴν συνεσφίγχθαι Πᾶς γὰρ φησὶν ὁ ἀκούων μου τοὺς λόγους τούτους καὶ ποιῶν αὐτοὺς ὁμοιωθήσεται ἀνδρὶ φρονίμῳ.
Ὅρα πῶς οὐ μόνον ἀκούειν ἡμᾶς βούλεται ἀλλὰ καὶ ποιεῖν καὶ διὰ τῶν ἔργων ἐπιδείκνυσθαι τὴν ὑπακοὴν καὶ τοῦτον μὲν φρόνιμον ἐκάλεσε τὸν τὰ ἔργα τοῖς λόγοις ἀκόλουθα ἐπιδεικνύμενον τὸν δὲ μέχρι τῶν λόγων ἱστάμενον μωρὸν ὠνόμασεν εἰκότως.
Ὁ γὰρ τοιοῦτος φησὶν ἐπὶ τὴν ἄμμον τὴν οἰκίαν αὐτοῦ ᾠκοδόμησε διὸ οὐδὲ τὴν προσβολὴν τῶν ἀνέμων ἐνεγκεῖν ἠδυνήθη ἀλλὰ ταχέως κατέπεσε.
Τοιαῦται γὰρ αἱ ῥᾴθυμοι ψυχαὶ καὶ μὴ ἐπὶ τῆς πέτρας τῆς πνευματικῆς ἐστηριγμέναι οὐ γὰρ περὶ οἰκοδομῆς νῦν ὁ λόγος καὶ οἰκίας ἀλλὰ περὶ ψυχῶν ἐστι τὸ εἰρημένον τῶν καὶ ἀπὸ τοῦ τυχόντος πειρασμοῦ σάλον ὑπομενουσῶν.
Τῷ γὰρ ὀνόματι τοῦ ἀνέμου καὶ τῆς βροχῆς καὶ τῶν ποταμῶν τῶν πειρασμῶν ἡμῖν τὴν ἐπαγωγὴν ᾐνίξατο.
Ὁ γὰρ στεῤῥὸς καὶ ἐγρηγορὼς καὶ νήφων ταύτῃ μᾶλλον ἰσχυρότερος γίνεται καὶ ὅσῳ τὰ τῆς θλίψεως ἐπιτείνεται τοσούτῳ καὶ τὰ τῆς ἀνδρείας αὔξεται ὁ δὲ ῥᾴθυμος καὶ ἀναπεπτωκὼς κἂν βραχεῖά τις αὔρα πειρασμοῦ προσπέσῃ εὐθέως σαλεύεται καὶ καταπίπτει οὐ παρὰ τὴν τῶν πειρασμῶν φύσιν ἀλλὰ παρὰ τὴν τῆς προαιρέσεως ἀσθένειαν.
Διὸ χρὴ νήφειν καὶ ἐγρηγορέναι καὶ πρὸς πάντα παρεσκευασμένους εἶναι ἵνα καὶ ἐν τῇ ἀνέσει συγκεκροτημένοι ὦμεν καὶ ἐν ταῖς ἐπαγομέναις θλίψεσι νήφωμεν καὶ πολλὴν τὴν εὐγνωμοσύνην ἐπιδειξώμεθα διηνεκῶς τὴν εὐχαριστίαν ἀναπέμποντες τῷ φιλανθρώπῳ Θεῷ.
Ἂν οὕτω τὰ καθ' ἑαυτοὺς οἰκονομῶμεν πολλῆς ἀπολαυσόμεθα τῆς ἄνωθεν ῥοπῆς καὶ οὕτω δυνησόμεθα καὶ τὸν παρόντα βίον ἀσφαλῶς διαπερᾷν καὶ πρὸς τὴν μέλλουσαν ζωὴν πολλὴν ἑαυτοῖς προαποτίθεσθαι τὴν παῤῥησίαν ἧς γένοιτο πάντας ἡμᾶς ἐπιτυχεῖν χάριτι καὶ φιλανθρωπίᾳ τοῦ Κυρίου ἡμῶν Ἰησοῦ Χριστοῦ μεθ' οὗ τῷ Πατρὶ ἅμα τῷ ἁγίῳ Πνεύματι δόξα κράτος τιμὴ νῦν καὶ ἀεὶ καὶ εἰς τοὺς αἰῶνας τῶν αἰώνων.
Εἰς τὰ ὑπόλοιπα τοῦ Ἐν ἀρχῇ ἐποίησεν ὁ Θεὸς τὸν οὐρανὸν καὶ τὴν γῆν ἕως τοῦ Καὶ ἐγένετο ἑσπέρα καὶ ἐγένετο πρωῒ ἡμέρα μία.
Θησαυρῷ τινι προσέοικεν ἡ τῶν θείων Γραφῶν ἀνάγνωσις.
Καθάπερ γὰρ ἐκεῖθέν τις κἂν μικρὸν ψῆγμα λαβεῖν δυνηθείη πολὺν ἑαυτῷ τὸν πλοῦτον ἐργάζεται οὕτω δὴ καὶ ἐπὶ τῆς θείας Γραφῆς καὶ ἐν βραχείᾳ λέξει πολλὴν ἔστιν εὑρεῖν τῶν νοημάτων τὴν δύναμιν καὶ ἄφατον τὸν πλοῦτον.
Καὶ οὐ θησαυρὸν μόνον ἀλλὰ καὶ πηγὴν μιμεῖται τὰ θεῖα λόγια δαψιλῆ τὰ νάματα ἀναβλύζουσαν καὶ πολλὴν ἔχουσαν τὴν ἐπιῤῥοήν καὶ τοῦτο δι' αὐτῶν τῶν ἔργων χθὲς ἅπαντες μεμαθήκαμεν.
Τῶν γὰρ προοιμίων ἀρξάμενοι τοῦ τῆς κτίσεως βιβλίου εἰς τὸ Ἐν ἀρχῇ ἐποίησεν ὁ Θεὸς τὸν οὐρανὸν καὶ τὴν γῆν πᾶσαν τὴν διδασκαλίαν ἐτελειώσαμεν καὶ οὐδὲ οὕτως τὸ πᾶν καταλαβεῖν ἐξισχύσαμεν.
Πολλὴ γάρ ἐστι τοῦ θησαυροῦ ἡ περιουσία καὶ τῶν ναμάτων τῆς πηγῆς ταύτης τῆς πνευματικῆς ἡ δαψίλεια.
Καὶ μὴ θαυμάσῃς εἰ ἡμεῖς τοῦτο πεπόνθαμεν καὶ οἱ πρὸ ἡμῶν κατὰ δύναμιν τὴν ἑαυτῶν τὰ ἐντεῦθεν νάματα ἐξήντλησαν καὶ οἱ μεθ' ἡμᾶς πάλιν τοῦτο ποιῆσαι ἐπιχειρήσουσι καὶ οὐδὲ οὕτω κενῶσαι δυνήσονται τὸ πᾶν ἀλλ' αὔξεται τὰ τῆς ἐπιῤῥοῆς καὶ ἐπιδίδωσι τὰ νάματα.
Τοιαύτη γὰρ τῶν ναμάτων τῶν πνευματικῶν ἡ φύσις ὅσῳ ἄν τις μετὰ δαψιλείας τὰ ἐντεῦθεν ἀρύσασθαι βουληθῇ νάματα τοσούτῳ μᾶλλον ἀναβλύζει καὶ ἐπιδίδωσιν ἡ χάρις ἡ πνευματική.
Διὰ τοῦτο καὶ ὁ Χριστὸς ἔλεγεν Ἐάν τις διψᾷ ἐρχέσθω πρός με καὶ πινέτω.
Ὁ πιστεύων εἰς ἐμὲ καθὼς εἶπεν ἡ Γραφὴ ποταμοὶ ἐκ τῆς κοιλίας αὐτοῦ ῥεύσουσιν ὕδατος ζῶντος τὸ δαψιλὲς τῶν ναμάτων ἡμῖν ἐμφαίνων.
Ἐπεὶ οὖν τοιαύτη τῶν ναμάτων τῶν πνευματικῶν ἡ φύσις φέρε ἕκαστος ἡμῶν τὰ ἀγγεῖα τῆς διανοίας μετὰ δαψιλείας προσενέγκωμεν ἵνα πληρώσαντες αὐτὰ οὕτως ἐπανέλθωμεν.
Ὅταν γὰρ ἴδῃ ἡ τοῦ Πνεύματος χάρις πόθον ζέοντα καὶ διεγηγερμένην διάνοιαν πλουσίαν τὴν παρ' ἑαυτῆς δωρεῖται χάριν.
Ἀποστήσαντες τοίνυν ἑαυτοὺς πάντων τῶν βιωτικῶν καὶ τὰς φροντίδας τὰς ἀκανθῶν δίκην συμπνίγειν δυναμένας τὸν ἡμέτερον λογισμὸν ἐκτέμνοντες ὅλην ἑαυτῶν τὴν διάνοιαν μεταστήσωμεν εἰς τὴν τῶν πνευματικῶν ἐπιθυμίαν ἵνα πολλὴν ἐντεῦθεν δεξάμενοι τὴν ὠφέλειαν καὶ κερδάναντές τι μέγα καὶ γενναῖον οὕτως ἐξέλθωμεν.
Ἀλλ' ἵνα σαφέστερος ὑμῖν ὁ λόγος γένηται μικρὰ τῶν χθὲς εἰρημένων ὑπομνήσωμεν τὴν ὑμετέραν ἀγάπην ἵν' οὕτω καθάπερ σῶμα ἓν καὶ τὰ σήμερον μέλλοντα ῥηθήσεσθαι συνάψωμεν τοῖς χθὲς εἰρημένοις.
Ἐδείκνυμεν γὰρ χθὲς καθάπερ μέμνησθε πῶς ὁ μακάριος Μωϋσῆς διηγούμενος ἡμῖν τῶν στοιχείων τούτων τῶν ὁρωμένων τὴν δημιουργίαν ἔλεγεν ὅτι Ἐν ἀρχῇ ἐποίησεν ὁ Θεὸς τὸν οὐρανὸν καὶ τὴν γῆν ἡ δὲ γῆ ἦν ἀόρατος καὶ ἀκατασκεύαστος καὶ ἐδιδάσκομεν ὑμᾶς τὴν αἰτίαν τίνος ἕνεκεν καὶ διὰ τί οὕτω τὴν γῆν παρήγαγεν ἀμόρφωτον καὶ ἀδιατύπωτον καὶ οἶμαι ὑμᾶς ἅπαντα μετὰ ἀκριβείας κατέχειν ἀναγκαῖον οὖν σήμερον τοῖς ἀκολούθως εἰρημένοις ἐπεξελθεῖν.
Ἐπειδὴ γὰρ εἶπεν Ἡ δὲ γῆ ἦν ἀόρατος καὶ ἀκατασκεύαστος διδάσκει ἡμᾶς ἀκριβῶς πόθεν ἦν ἀόρατος καὶ ἀκατασκεύαστος φάσκων Καὶ σκότος ἐπάνω τῆς ἀβύσσου καὶ Πνεῦμα Θεοῦ ἐπεφέρετο ἐπάνω τοῦ ὕδατος.
Σκόπει μοι ἐνταῦθα τοῦ μακαρίου προφήτου τὸ ἀπέριττον καὶ ὅπως οὐ πάντα κατὰ μέρος διηγεῖται τὰ δημιουργηθέντα ἀλλὰ τὰ συνεκτικώτατα τῶν στοιχείων ἡμᾶς διδάξας καὶ οὐρανοῦ καὶ γῆς μνημονεύσας τὰ ἄλλα παραλιμπάνει.
Οὐδαμοῦ γὰρ εἰπὼν τῶν ὑδάτων τὴν δημιουργίαν φησί Καὶ σκότος ἐπάνω τῆς ἀβύσσου καὶ Πνεῦμα Θεοῦ ἐπεφέρετο ἐπάνω τοῦ ὕδατος.
Τοῦτο γὰρ ἦν τὸ καλύπτον τῆς γῆς τὸ πρόσωπον τὸ σκότος λέγω καὶ ἡ ἄβυσσος τῶν ὑδάτων.
Ἐμάθομεν ἐντεῦθεν ὅτι ἅπαν τὸ ὁρώμενον ἄβυσσος ἦν ὑδάτων σκότῳ κεκαλυμμένη καὶ ἐδεῖτο τοῦ σοφοῦ δημιουργοῦ ὥστε πᾶσαν ταύτην τὴν ἀμορφίαν ἐξελεῖν καὶ εἰς εὐκοσμίαν τινὰ τὰ πάντα ἀγαγεῖν.
Καὶ σκότος φησὶν ἐπάνω τῆς ἀβύσσου καὶ Πνεῦμα Θεοῦ ἐπεφέρετο ἐπάνω τοῦ ὕδατος.
Τί βούλεται τοῦτο τὸ εἰρημένον Πνεῦμα φησὶ Θεοῦ ἐπεφέρετο ἐπάνω τοῦ ὕδατος.
Ἐμοὶ δοκεῖ τοῦτο σημαίνειν ὅτι ἐνέργειά τις ζωτικὴ προσῆν τοῖς ὕδασι καὶ οὐκ ἦν ἁπλῶς ὕδωρ ἑστὼς καὶ ἀκίνητον ἀλλὰ κινούμενον καὶ ζωτικήν τινα δύναμιν ἔχον.
Τὸ γὰρ ἀκίνητον πάντη ἄχρηστον τὸ δὲ κινούμενον πρὸς πολλὰ ἐπιτήδειον.
Ἵν' οὖν διδάξῃ ἡμᾶς ὅτι τὸ ὕδωρ τοῦτο τὸ πολὺ καὶ ἀμήχανον τινὰ δύναμιν ἔχει ζωτικὴν διὰ τοῦτό φησι Καὶ Πνεῦμα Θεοῦ ἐπεφέρετο ἐπάνω τοῦ ὕδατος.
Τοῦτο δὲ οὐχ ἁπλῶς προλαβοῦσα λέγει ἡ θεία Γραφή ἀλλ' ἐπειδὴ προϊοῦσα μέλλει διηγεῖσθαι ἡμῖν ὅτι καὶ ζῶα ἐκ τούτων τῶν ὑδάτων κατὰ πρόσταγμα τοῦ τῶν ἁπάντων δημιουργοῦ παρήχθη διὰ τοῦτο ἐντεῦθεν ἤδη διδάσκει τὸν ἀκροατὴν ὅτι οὐχ ἁπλῶς ὕδωρ ἦν συνεστὸς ἀλλὰ κινούμενον καὶ διατρέχον καὶ τὰ πάντα ἐπικλύζον.
Ἐπεὶ οὖν πολλὴ κατεκέχυτο παντὸς τοῦ ὁρωμένου ἡ ἀμορφία προσέταξεν ἀριστοτέχνης Θεὸς καὶ τὰ τῆς ἀμορφίας διεσκεδάσθη καὶ τὸ κάλλος τοῦτο τὸ ἀμήχανον τοῦ φωτὸς τοῦ ὁρωμένου παραχθὲν τό τε σκότος ἀπήλασε τὸ αἰσθητὸν καὶ τὰ πάντα κατηύγασε.
Καὶ εἶπε φησὶν ὁ Θεὸς Γενηθήτω φῶς καὶ ἐγένετο φῶς.
Εἶπε καὶ ἐγένετο ἐκέλευσε καὶ τὸ μὲν σκότος ἐφυγαδεύθη τὸ δὲ φῶς παρήχθη.
Εἶδες δύναμιν ἄφατον Ἀλλ' οἱ τῇ πλάνῃ προκατειλημμένοι οὐ προσέχοντες τῇ ἀκολουθίᾳ τῶν εἰρημένων οὐδὲ ἀκούοντες τοῦ μακαρίου Μωϋσέως λέγοντος Ἐν ἀρχῇ ἐποίησεν ὁ Θεὸς τὸν οὐρανὸν καὶ τὴν γῆν καὶ τότε ἐπάγοντος Ἡ δὲ γῆ ἦν ἀόρατος καὶ ἀκατασκεύαστος διὰ τὸ σκότῳ καὶ τοῖς ὕδασι κεκαλύφθαι οὕτω γὰρ ἔδοξε τῷ Δεσπότῃ ἐξ ἀρχῆς αὐτὴν παραγαγεῖν φασὶν ὅτι προϋπέκειτο ἡ ὕλη καὶ τὸ σκότος προϋπῆρχε.
Τί ταύτης τῆς ἀνοίας χεῖρον γένοιτ' ἄν Ἀκούεις ὅτι Ἐν ἀρχῇ ἐποίησεν ὁ Θεὸς τὸν οὐρανὸν καὶ τὴν γῆν καὶ ὅτι ἐξ οὐκ ὄντων ἐγένετο τὰ ὄντα καὶ λέγεις ὅτι προϋπῆρχεν ἡ ὕλη Καὶ τίς ἀνάσχοιτο τοσαύτης παροινίας τῶν νοῦν ἐχόντων Μὴ γὰρ ἄνθρωπός ἐστιν ὁ δημιουργῶν ἵνα δεηθῇ τινος ὑποκειμένου καὶ οὕτω τὰ τῆς τέχνης ἐπιδείξηται Θεός ἐστιν ᾧ πάντα εἴκει λόγῳ καὶ προστάγματι δημιουργῶν.
Ὅρα γὰρ εἶπε μόνον καὶ παρήχθη τὸ φῶς καὶ παρεχώρησε τὸ σκότος.
Καὶ διεχώρισεν ὁ Θεὸς ἀναμέσον τοῦ φωτὸς καὶ ἀναμέσον τοῦ σκότους.
Τί ἐστι Διεχώρισεν Ἑκάστῳ ἰδίαν χώραν ἀπένειμε κατάλληλον καιρὸν ἀφώρισε.
Καὶ ἐπειδὴ τοῦτο γέγονε τότε λοιπὸν ἑκάστῳ τὴν ἁρμόζουσαν προσηγορίαν ἐπιτίθησιν.
Ἐκάλεσε γὰρ φησὶν ὁ Θεὸς τὸ φῶς ἡμέραν καὶ τὸ σκότος ἐκάλεσε νύκτα.
Εἶδες διαίρεσιν ἀρίστην καὶ δημιουργίαν θαυμαστὴν καὶ πάντα λόγον ὑπερβαίνουσαν λόγῳ μόνῳ καὶ ἐπιτάγματι γινομένην Εἶδες πόσῃ τῇ συγκαταβάσει ὁ μακάριος οὗτος προφήτης ἐχρήσατο μᾶλλον δὲ ὁ φιλάνθρωπος Θεὸς διὰ τῆς τοῦ προφήτου γλώττης παιδεύων τὸ τῶν ἀνθρώπων γένος εἰδέναι τῶν γινομένων τὴν τάξιν καὶ τίς ὁ τοῦ παντὸς δημιουργὸς καὶ ὅπως ἕκαστον παρήχθη Ἐπειδὴ γὰρ ἔτι ἀτελέστερον διέκειτο τὸ τῶν ἀνθρώπων γένος καὶ οὐκ ἠδύνατο τῶν τελειοτέρων συνιέναι τὴν κατανόησιν διὰ τοῦτο πρὸς τὴν τῶν ἀκουόντων ἀσθένειαν τὸ Πνεῦμα τὸ ἅγιον τὴν τοῦ προφήτου γλῶτταν κινῆσαν οὕτως ἅπαντα ἡμῖν διαλέγεται.
Καὶ ἵνα μάθῃς ὅτι διὰ τὸ ἀτελὲς τῆς ἡμετέρας διανοίας ταύτῃ ἐχρήσατο τῇ συγκαταβάσει τῆς διηγήσεως ὅρα τὸν τῆς βροντῆς υἱὸν ὅτε πρὸς ἀρετὴν ἐπέδωκε τὸ τῶν ἀνθρώπων γένος οὐκέτι ταύτην ἐρχόμενον τὴν ὁδὸν ἀλλ' ἐπὶ τὴν ὑψηλοτέραν διδασκαλίαν ἄγοντα τοὺς ἀκροωμένους.
Εἰπὼν γὰρ Ἐν ἀρχῇ ἦν ὁ Λόγος καὶ ὁ Λόγος ἦν πρὸς τὸν Θεὸν καὶ Θεὸς ἦν ὁ Λόγος ἐπήγαγεν Ἦν τὸ φῶς τὸ ἀληθινὸν ὃ φωτίζει πάντα ἄνθρωπον ἐρχόμενον εἰς τὸν κόσμον.
Καθάπερ γὰρ ἐνταῦθα τὸ φῶς τοῦτο τὸ αἰσθητὸν τῷ προστάγματι τοῦ Δεσπότου παραχθὲν τὸ σκότος τοῦτο τὸ ὁρώμενον ἀπέκρυψεν οὕτω καὶ τὸ νοητὸν φῶς τῆς πλάνης τὸ σκότος ἀπήλασε καὶ πρὸς τὴν ἀλήθειαν τοὺς πλανωμένους ἐχειραγώγησε.
Δεξώμεθα οὖν μετὰ πολλῆς τῆς εὐγνωμοσύνης τὰ παρὰ τῆς θείας Γραφῆς διδάγματα καὶ μὴ ἀντιβλέπωμεν τῇ ἀληθείᾳ μηδὲ τῷ σκότει παραμένωμεν ἀλλὰ πρὸς τὸ φῶς ἐπειγώμεθα καὶ ἄξια τοῦ φωτὸς καὶ τῆς ἡμέρας διαπραττώμεθα ἔργα καθάπερ καὶ Παῦλος παραινεῖ λέγων Ὡς ἐν ἡμέρᾳ εὐσχημόνως περιπατήσωμεν καὶ μὴ ἐργαζώμεθα τὰ ἔργα τοῦ σκότους.
Καὶ ἐκάλεσε φησὶν ὁ Θεὸς τὸ φῶς ἡμέραν καὶ τὸ σκότος ἐκάλεσε νύκτα.
Ἀλλ' ὃ μικροῦ ἡμᾶς παρέδραμεν ἀναγκαῖον τοῦτο ἐπαναλαβεῖν πάλιν.
Ἐπειδὴ γὰρ εἶπε Γενηθήτω φῶς καὶ ἐγένετο φῶς ἐπήγαγε Καὶ εἶδεν ὁ Θεὸς τὸ φῶς ὅτι καλόν.
Θέα μοι ἀγαπητὲ ἐνταῦθα πόση ἡ συγκατάβασις τῶν ῥημάτων.
Τί οὖν πρὶν ἢ γενέσθαι οὐκ ᾔδει ὅτι καλὸν ἀλλὰ μετὰ τὸ παραχθῆναι ἡ ὄψις ἔδειξε τῷ δημιουργῷ τὸ κάλλος τοῦ παραχθέντος Καὶ τίς ἂν εἴποι τοῦτο τῶν νοῦν ἐχόντων Εἰ γὰρ ἄνθρωπος τέχνῃ τινὶ ἐργαζόμενος καὶ πρὶν ἢ κατασκευάσῃ τὸ ὑπ' αὐτοῦ δημιουργούμενον καὶ πρὶν ἢ μορφώσῃ εἶδε τὴν χρείαν εἰς ἣν συντελεῖ τὸ ὑπ' αὐτοῦ γινόμενον πολλῷ μᾶλλον ὁ τῶν ἁπάντων δημιουργὸς ὁ λόγῳ τὰ πάντα ἐκ τοῦ μὴ ὄντος εἰς τὸ εἶναι παραγαγὼν ᾔδει καὶ πρὸ τοῦ δημιουργηθῆναι τὸ φῶς ὅτι καλόν.
Τίνος οὖν ἕνεκεν ταύτῃ τῇ λέξει ἐχρήσατο Πρὸς τὴν συνήθειαν τὴν ἀνθρωπίνην συγκαταβαίνων φθέγγεται ὁ μακάριος οὗτος προφήτης.
Καὶ καθάπερ οἱ ἄνθρωποι ἐπειδάν τι μετὰ πολλῆς τῆς ἐπιμελείας ἐργάσωνται καὶ τέλος ἐπιθῶσι τοῖς οἰκείοις καμάτοις τότε ἐκ τῆς δοκιμασίας καὶ τὸν ἔπαινον προσάγουσι τοῖς ὑπ' αὐτῶν γινομένοις τὸν αὐτὸν δὴ τρόπον καὶ ἡ θεία Γραφὴ νῦν συγκατιοῦσα τῇ ἀσθενείᾳ τῆς ἀκοῆς τῆς ἡμετέρας φησί Καὶ εἶδεν ὁ Θεὸς τὸ φῶς ὅτι καλὸν καὶ τότε ἐπήγαγε Καὶ διεχώρισεν ὁ Θεὸς ἀναμέσον τοῦ φωτὸς καὶ ἀναμέσον τοῦ σκότους καὶ ἐκάλεσεν ὁ Θεὸς τὸ φῶς ἡμέραν καὶ τὸ σκότος ἐκάλεσε νύκτα καὶ ἰδίαν τινὰ χώραν ἀπένειμεν ἑκάστῳ ὅρους τινὰς ἐξ ἀρχῆς καὶ ἐκ προοιμίων ἑκάστῳ πηγνὺς ὥστε εἰς τὸ διηνεκὲς τούτους ἀπαραποδίστους διαφυλάττειν.
Καὶ τοῦτο ἔξεστι συνιδεῖν ἑκάστῳ τῶν εὖ φρονούντων πῶς ἐξ ἐκείνου μέχρι τοῦ παρόντος οὔτε τὸ φῶς ὑπερέβη τοὺς οἰκείους ὅρους οὔτε τὸ σκότος τὴν οἰκείαν τάξιν παρῆλθε σύγχυσίν τινα καὶ ἀταξίαν ἐργασάμενον.
Καὶ γὰρ ἱκανὸν καὶ τοῦτο μόνον τοῖς ἀγνωμονεῖν βουλομένοις πρὸς τὴν πειθὼ καὶ τὴν ὑπακοὴν τῶν παρὰ τῆς θείας Γραφῆς λεγομένων ἀναγαγεῖν ὥστε μιμήσασθαι κἂν τῶν στοιχείων τὴν τάξιν τῶν ἀπαραπόδιστον τηρούντων τὸν δρόμον καὶ μὴ ὑπερβαίνειν τὰ οἰκεῖα μέτρα ἀλλ' ἐπιγινώσκειν τὴν οἰκείαν φύσιν.
Εἶτα ἐπειδὴ ἑκάστῳ τὴν προσηγορίαν ἐπέθηκεν ἀμφότερα εἰς τὸ αὐτὸ συναγαγών φησι Καὶ ἐγένετο ἑσπέρα καὶ ἐγένετο πρωῒ ἡμέρα μία.
Τὸ τέλος τῆς ἡμέρας καὶ τὸ τέλος τῆς νυκτὸς μίαν ἐμφαίνων ὠνόμασεν ἵνα τάξιν τινὰ καὶ ἀκολουθίαν ἐπιστήσῃ τοῖς ὁρωμένοις καὶ μηδεμία σύγχυσις ᾖ.
Ἀλλ' εἰδέναι ἔχομεν διδασκόμενοι παρὰ τοῦ Πνεύματος τοῦ ἁγίου διὰ τῆς τοῦ μακαρίου τούτου προφήτου γλώττης τίνα μὲν κατὰ τὴν πρώτην ἐδημιουργήθη ἡμέραν τίνα δὲ ἐν ταῖς ἄλλαις.
Καὶ τοῦτο δὲ αὐτὸ τῆς τοῦ φιλανθρώπου Θεοῦ ἐστι συγκαταβάσεως.
Οὐ γὰρ ἠπόρει ἡ παντοδύναμος αὐτοῦ χεὶρ καὶ ἡ ἄπειρος σοφία καὶ ἐν μιᾷ ἡμέρᾳ τὰ πάντα παραγαγεῖν.
Τί δὲ λέγω ἐν μιᾷ ἡμέρᾳ Καὶ ἐν ἀκαριαίᾳ ῥοπῇ.
Ἀλλ' ἐπειδὴ οὐ διὰ τὴν ἑαυτοῦ χρείαν παρήγαγέ τι τῶν ὄντων οὐδενὸς γὰρ δεῖται ἀνενδεὴς ὤν ἀλλὰ φιλανθρωπίᾳ τινὶ καὶ ἀγαθότητι τὰ πάντα ἐτεκτήνατο διὰ τοῦτο κατὰ μέρος δημιουργεῖ καὶ διδασκαλίαν ἡμῖν σαφῆ τῶν γινομένων παραδίδωσι διὰ τῆς τοῦ μακαρίου προφήτου γλώττης ἵνα μαθόντες ἀκριβῶς μὴ προσπταίωμεν τοῖς ἐξ ἀνθρωπίνων λογισμῶν κινουμένοις.
Εἰ γὰρ καὶ τούτων οὕτω γεγενημένων εἰσί τινες οἱ αὐτόματα λέγοντες γεγενῆσθαι πάντα τὰ ὄντα εἰ μὴ τοσαύτῃ ἐχρήσατο τῇ συγκαταβάσει καὶ διδασκαλίᾳ τί οὐκ ἂν ἐτόλμησαν οἱ κατὰ τῆς ἑαυτῶν σωτηρίας ἅπαντα καὶ λέγειν καὶ πράττειν σπουδάζοντες δʹ.
Τί γὰρ ἂν εἴη ἀθλιώτερον καὶ ἀνοητότερον τῶν ταῦτα λέγειν ἐπιχειρούντων καὶ αὐτόματα φασκόντων γεγενῆσθαι τὰ ὄντα καὶ τῆς τοῦ Θεοῦ προνοίας ἀποστερούντων τὴν πᾶσαν δημιουργίαν Πῶς γὰρ ἂν ἔχοι λόγον εἰπέ μοι τὰ τοσαῦτα στοιχεῖα καὶ τὴν τοσαύτην διακόσμησιν ἄνευ τινὸς τοῦ κυβερνῶντος καὶ τὰ πάντα κρατοῦντος ἡνιοχεῖσθαι Καὶ ναῦς μὲν οὐκ ἄν ποτε δυνηθείη κυβερνήτου χωρὶς τὰ τῆς θαλάττης κύματα διαδραμεῖν οὐδὲ στρατιώτης ἐργάζεσθαί τι γενναῖον μὴ τοῦ στρατηγοῦντος ἐφεστῶτος οὐδὲ οἰκία συνεστάναι μὴ τοῦ ταύτην οἰκονομοῦντος παρόντος ὁ δὲ ἄπειρος οὗτος κόσμος καὶ ἡ τῶν στοιχείων τούτων διακόσμησις ἁπλῶς καὶ ὡς ἔτυχε φέρεσθαι ἠδύνατο μή τινος ὄντος τοῦ ἡνιοχεῖν τὰ πάντα δυναμένου καὶ κατὰ τὴν οἰκείαν σοφίαν συνέχοντος καὶ διαβαστάζοντος ἅπαντα τὰ ὁρώμενα Ἀλλὰ τί περαιτέρω φιλονεικοῦμεν ταῦτα δεικνύειν ἐκείνοις ἃ κατὰ τὴν παροιμίαν καὶ τυφλοῖς δῆλα καθέστηκεν Ὅμως μὴ διαλιμπάνωμεν προτιθέντες αὐτοῖς τὰ ἀπὸ τῆς Γραφῆς διδάγματα καὶ πᾶσαν ποιούμενοι σπουδὴν ὥστε καὶ τῆς πλάνης αὐτοὺς ἀπαλλάξαι καὶ πρὸς τὴν ἀλήθειαν ἐπαναγαγεῖν.
Εἰ γὰρ καὶ ἔτι τῇ πλάνῃ εἰσὶ προκατειλημμένοι ἀλλ' ὅμως ὁμογενεῖς τυγχάνουσι καὶ προσήκει πολλὴν αὐτῶν ποιεῖσθαι τὴν πρόνοιαν καὶ μηδέποτε ναρκᾷν ἀλλὰ μετὰ πολλῆς τῆς ἐπιμελείας τὰ παρ' ἑαυτῶν ἐπιδείκνυσθαι καὶ κατάλληλον αὐτοῖς ἰατρείαν παρέχειν ἵνα ὀψὲ γοῦν ποτε πρὸς τὴν ἀληθῆ ὑγίειαν ἐπανέλθωσιν.
Οὐδὲν γὰρ οὕτω τῷ Θεῷ περισπούδαστον ὡς ψυχῆς σωτηρία.
Καὶ βοᾷ Παῦλος λέγων Ὁ θέλων πάντας ἀνθρώπους σωθῆναι καὶ εἰς ἐπίγνωσιν ἀληθείας ἐλθεῖν καὶ πάλιν αὐτὸς ὁ Θεός φησιν Οὐ θελήσει θέλω τὸν θάνατον τοῦ ἁμαρτωλοῦ ὡς τὸ ἐπιστρέψαι καὶ ζῇν αὐτόν.
Διὰ γὰρ τοῦτο καὶ τὴν κτίσιν ταύτην ἅπασαν παρήγαγε καὶ ἡμᾶς ἐδημιούργησεν οὐχ ἵνα ἀπολώμεθα οὐδὲ ἵνα εἰς κόλασιν ἡμᾶς παραπέμψῃ ἀλλ' ἵνα σώσῃ καὶ τῆς πλάνης ἐλευθερώσας τῆς βασιλείας τὴν ἀπόλαυσιν ἡμῖν δωρήσηται.
Ταύτην γὰρ ἡμῖν καὶ ἡτοίμασεν οὐ νῦν μετὰ τὸ γενέσθαι ἀλλὰ πρὸ καταβολῆς κόσμου καθὼς αὐτός φησι Δεῦτε οἱ εὐλογημένοι τοῦ Πατρός μου κληρονομήσατε τὴν ἡτοιμασμένην ὑμῖν βασιλείαν ἀπὸ καταβολῆς κόσμου.
Ὅρα φιλανθρωπίαν Δεσπότου ὅπως καὶ πρὸ τῆς δημιουργίας καὶ πρὶν ἢ παραγαγεῖν τὸν ἄνθρωπον τὰ μυρία αὐτῷ ἀγαθὰ ηὐτρέπισε δεικνὺς ὅσην πρόνοιαν ποιεῖται τοῦ γένους τοῦ ἡμετέρου καὶ ὅτι πάντας βούλεται σωθῆναι.
Τοιοῦτον τοίνυν ἔχοντες Δεσπότην οὕτω φιλάνθρωπον οὕτως ἀγαθὸν οὕτως ἥμερον καὶ τῆς οἰκείας σωτηρίας φροντίζωμεν καὶ τῶν ἀδελφῶν τῶν ἡμετέρων.
Τοῦτο γὰρ ἡμῖν καὶ σωτηρίας ὑπόθεσις γενήσεται ὅταν μὴ ὑπὲρ ἑαυτῶν μόνον σπουδάζωμεν ἀλλ' ὅταν καὶ τὸν πλησίον ὠφελῶμεν καὶ πρὸς τὴν τῆς ἀληθείας ὁδὸν χειραγωγῶμεν.
Καὶ ἵνα μάθῃς ὅσον ἐστὶν ἀγαθὸν τὸ δυνηθῆναι μετὰ τῆς οἰκείας σωτηρίας καὶ ἕτερον κερδᾶναι ἄκουσον ἐκ προσώπου τοῦ Θεοῦ λέγοντος τοῦ προφήτου Ὁ ἐξάγων τίμιον ἐξ ἀναξίου ὡς στόμα μου ἔσται.
Τί δὲ τοῦτό ἐστιν Ὁ ἐκ τῆς πλάνης πρὸς τὴν ἀλήθειαν φησὶ χειραγωγῶν ἢ ἀπὸ τῆς κακίας πρὸς ἀρετὴν ὁδηγῶν τὸν πλησίον κατὰ δύναμιν ἀνθρωπίνην ἐμὲ μιμεῖται.
Καὶ γὰρ καὶ αὐτὸς δι' οὐδὲν ἕτερον Θεὸς ὢν τὴν ἡμετέραν ὑπέδυ σάρκα καὶ διὰ τὴν σωτηρίαν τοῦ τῶν ἀνθρώπων γένους γέγονεν ἄνθρωπος.
Καὶ τί λέγω τὴν ἡμετέραν ὑπέδυ σάρκα καὶ τὰ ἄλλα πάντα τὰ ἀνθρώπινα ὑπέμεινεν ὅπου γε καὶ τὸν σταυρὸν κατεδέξατο ἵνα ἡμᾶς τοὺς ὑπὸ ἁμαρτιῶν προδεδομένους τῆς κατάρας ἐλευθερώσῃ Καὶ βοᾷ τοῦτο Παῦλος λέγων Χριστὸς ἡμᾶς ἐξηγόρασεν ἐκ τῆς κατάρας τοῦ νόμου γενόμενος ὑπὲρ ἡμῶν κατάρα.
Εἰ τοίνυν αὐτὸς Θεὸς ὢν καὶ τῆς οὐσίας ἐκείνης τῆς ἀποῤῥήτου τυγχάνων διὰ φιλανθρωπίαν ἄφατον ταῦτα ἅπαντα κατεδέξατο δι' ἡμᾶς καὶ τὴν σωτηρίαν τὴν ἡμετέραν τί οὐκ ἂν εἴημεν αὐτοὶ δίκαιοι περὶ τοὺς ὁμογενεῖς ἐπιδείξασθαι καὶ τὰ μέλη τὰ ἡμέτερα ὥστε καὶ τῆς φάρυγγος αὐτοὺς ἐξαρπάσαι τοῦ διαβόλου καὶ πρὸς τὴν τῆς ἀρετῆς ὁδὸν χειραγωγῆσαι Ὅσῳ γὰρ ψυχὴ σώματος κρείσσων τοσούτῳ τῶν χρήμασι βοηθούντων τοῖς δεομένοις οὗτοι μειζόνων ἀξιοῦνται τῶν ἀμοιβῶν οἱ διὰ τῆς παραινέσεως καὶ τῆς συνεχοῦς διδασκαλίας τοὺς ῥᾳθύμους καὶ ἀναπεπτωκότας ἀνάγοντες ἐπὶ τὴν εὐθεῖαν ὁδὸν καὶ δεικνύντες τῆς μὲν κακίας τὸ δυσειδὲς τῆς δὲ κατὰ Θεὸν ἀρετῆς τὴν πολλὴν εὐμορφίαν.
Ταῦτα τοίνυν ἅπαντα εἰδότες πρὸ τῶν ἄλλων ἁπάντων τῶν βιωτικῶν περὶ τῆς κατὰ ψυχὴν σωτηρίας διαλεγώμεθα τοῖς πλησίον εἰς ταύτην αὐτοὺς ἐνάγοντες τὴν μέριμναν.
Ἀγαπητὸν γὰρ ἀγαπητὸν συνεχῶς ταῦτα ἐνηχουμένην τὴν ψυχὴν δυνηθῆναι ἀνενεγκεῖν ἐκ τῆς ἀβύσσου τῶν κακῶν τῶν ἐν τῷ μέσῳ στρεφομένων καὶ περιγενέσθαι τῆς τῶν παθῶν ἐπαναστάσεως ἅπερ διηνεκῶς πολιορκεῖ τὴν ἡμετέραν ψυχήν.
Καὶ διὰ τοῦτο χρεία ἡμῖν πολλῆς τῆς ἀγρυπνίας ἐπειδὴ καὶ διηνεκὴς ἡμῖν ἐστιν ὁ πόλεμος καὶ ἀνακωχὴν οὐδέποτε ἔχων διὸ καὶ Παῦλος ἔλεγεν Ἐφεσίοις γράφων Οὐκ ἔστιν ἡμῖν ἡ πάλη πρὸς αἷμα καὶ σάρκα ἀλλὰ πρὸς τὰς ἀρχὰς πρὸς τὰς ἐξουσίας πρὸς τοὺς κοσμοκράτορας τοῦ σκότους τοῦ αἰῶνος τούτου πρὸς τὰ πνευματικὰ τῆς πονηρίας ἐν τοῖς ἐπουρανίοις.
Μὴ νομίσητε φησὶ τὸν τυχόντα ἡμῖν προκεῖσθαι ἀγῶνα οὐ πρὸς ὁμογενεῖς ἡμῖν ἐστιν ἡ πάλη οὐδὲ ἐξίσης ἡμῖν ἐστι τὰ τῆς παρατάξεως.
Καὶ γὰρ σώματι συμπεπλεγμένοι ταῖς ἀσωμάτοις παλαίειν δυνάμεσι προστετάγμεθα ἀλλὰ μὴ δείσητε εἰ γὰρ καὶ ἀνώμαλος ἡ μάχη ἀλλὰ μεγάλη τῶν ὅπλων τῶν ἡμετέρων ἡ δύναμις.
Ἐπήγαγε γὰρ μονονουχὶ λέγων ἐπειδὴ ἔγνωτε τῶν πολεμίων τὴν φύσιν μὴ καταπέσητε μηδὲ ναρκήσητε πρὸς τὴν πάλην ἀλλὰ Διὰ τοῦτο ἀναλάβετε τὴν πανοπλίαν τοῦ Θεοῦ πρὸς τὸ δύνασθαι ὑμᾶς στῆναι πρὸς τὰς μεθοδείας τοῦ διαβόλου.
Πολλαὶ γὰρ αἱ τούτου μεθοδεῖαι τοῦτ' ἔστιν ὁδοὶ δι' ὧν ὑποσκελίζειν ἐπιχειρεῖ τοὺς ῥᾳθυμοτέρους καὶ δεῖ ταύτας ἀκριβῶς ἐπίστασθαι ὥστε διαφυγεῖν αὐτοῦ τὰς λαβὰς καὶ μηδεμίαν αὐτῷ παρείσδυσιν ἀφιέναι ἀλλὰ καὶ γλώττης ἀκρίβειαν ἐπιδείκνυσθαι καὶ ὀφθαλμῶν ἀσφάλειαν καὶ διανοίας καθαρότητα καὶ διηνεκῶς ἐναγώνιον εἶναι καθάπερ θηρίου τινὸς ἐπιόντος καὶ λυμήνασθαι ἡμῖν ἐπιχειροῦντος.
Διὰ γὰρ τοῦτο καὶ ἡ οὐρανομήκης ἐκείνη ψυχὴ ὁ τῶν ἐθνῶν διδάσκαλος ἡ γλῶττα τῆς οἰκουμένης ὁ ὑπὲρ τῆς τῶν μαθητευομένων σωτηρίας ἅπαντα πραγματευόμενος εἰπὼν Ἀναλάβετε τὴν πανοπλίαν τοῦ Θεοῦ πάλιν ἐπήγαγε πάντοθεν ἡμᾶς περιφράττων καὶ ἀχειρώτους ἐργαζόμενος οὕτω λέγων Στῆτε οὖν περιεζωσμένοι τὴν ὀσφὺν ὑμῶν ἐν ἀληθείᾳ καὶ ἐνδυσάμενοι τὸν θώρακα τῆς πίστεως καὶ ὑποδησάμενοι τοὺς πόδας ἐν ἑτοιμασίᾳ τοῦ εὐαγγελίου τῆς εἰρήνης ἐπὶ πᾶσιν ἀναλαβόντες τὸν θυρεὸν τῆς πίστεως ἐν ᾧ δυνήσεσθε πάντα τὰ βέλη τοῦ πονηροῦ τὰ πεπυρωμένα σβέσαι καὶ τὴν περικεφαλαίαν τοῦ σωτηρίου δέξασθε καὶ τὴν μάχαιραν τοῦ Πνεύματος ὅ ἐστι ῥῆμα Θεοῦ.
Εἶδες πάντα τὰ μέλη ὅπως περιέφραξε καὶ καθάπερ τις εἰς πόλεμόν τινα μέλλων ἐξαγαγεῖν οὕτω πρῶτον μὲν τῇ ζώνῃ ἠσφαλίσατο ὥστε εὔκολον εἶναι ἡμῖν τὸν δρόμον ἔπειτα τὸν θώρακα ἐνέδυσεν ἵνα μὴ ὑπὸ τῶν βελῶν πληττώμεθα καὶ τοὺς πόδας ἠσφαλίσατο καὶ πανταχόθεν τῇ πίστει περιέφραξεν Αὕτη γὰρ αὕτη φησὶ καὶ τὰ βέλη τοῦ πονηροῦ τὰ πεπυρωμένα σβέσαι δυνήσεται.
Τίνα δέ ἐστι τοῦ διαβόλου τὰ βέλη Αἱ πονηραὶ ἐπιθυμίαι οἱ ἀκάθαρτοι λογισμοὶ τὰ πάθη τὰ ὀλέθρια θυμὸς βασκανία φθόνος ὀργὴ μῖσος χρημάτων ἐπιθυμία καὶ ἡ ἄλλη ἅπασα ῥᾳθυμία.
Ταῦτα φησὶν ἅπαντα σβέσαι δυνήσεται ἡ μάχαιρα τοῦ Πνεύματος.
Καὶ τί λέγω σβέσαι Καὶ τὴν κεφαλὴν αὐτὴν τοῦ πολεμίου ἀποτεμεῖν δυνήσεται.
Εἶδες πῶς ἐνεύρωσε τοὺς μαθητευομένους πῶς κηροῦ μαλακωτέρους ὄντας σιδήρου στεῤῥοτέρους εἰργάσατο Ἐπειδὴ γὰρ ἡμῖν οὐ πρὸς αἷμα καὶ σάρκα ὁ πόλεμος ἀλλὰ πρὸς τὰς ἀσωμάτους δυνάμεις διὰ τοῦτο οὐδὲ τὰ ὅπλα ἡμῖν σαρκικὰ περιέθηκεν ἀλλὰ πάντα πνευματικὰ καὶ οὕτως ἀποστίλβοντα ὥστε μηδὲ τὴν ἐκ τούτων αἴγλην ἐνεγκεῖν δύνασθαι τὸν πονηρὸν ἐκεῖνον δαίμονα.
Τοιαῦτα τοίνυν ὅπλα ἐνδεδυμένοι μὴ φρίττωμεν τὴν πάλην μηδὲ τὴν συμπλοκὴν φεύγωμεν ἀλλὰ μηδὲ ῥᾳθυμῶμεν.
Ὥσπερ γὰρ νηφόντων ἡμῶν οὐκ ἄν ποτε περιγένοιτο ὁ πονηρὸς δαίμων ἐκεῖνος τῆς τῶν ὅπλων δυνάμεως ἐὰν βουλώμεθα ἄκυρα αὐτοῦ ποιῆσαι τὰ μηχανήματα οὕτως ἐὰν ῥᾳθυμῶμεν οὐδὲν ἡμῖν ὄφελος ἔσται τοῦ πολεμίου τῆς ἡμετέρας σωτηρίας διηνεκῶς ἐγρηγορότος καὶ πάντα κατὰ τῆς σωτηρίας ἡμῶν διαπραττομένου.
Πανταχόθεν τοίνυν ὁπλίζωμεν ἑαυτοὺς καὶ ῥημάτων φειδόμενοι καὶ πραγμάτων ἀπεχόμενοι τῶν βλάπτειν ἡμᾶς δυναμένων καὶ μετὰ τῆς ἀποχῆς τῶν βρωμάτων καὶ τῆς ἄλλης ἀρετῆς καὶ τὴν περὶ τοὺς πένητας δαψίλειαν ἐπιδεικνυώμεθα εἰδότες ὅση τῆς περὶ τούτους θεραπείας ἡμῖν κείσεται ἡ ἀνταπόδοσις.
Ὁ γὰρ ἐλεῶν φησὶ πτωχὸν δανείζει Θεῷ.
Ὅρα δανείου φύσιν ξένην καὶ παράδοξον.
Ἕτερός ἐστιν ὁ λαμβάνων καὶ ἕτερος ὁ τῷ δανείῳ ἑαυτὸν ὑπεύθυνον καθιστάς καὶ οὐ τοῦτο μόνον ἀλλ' ὅτι ἐπὶ τούτου τοῦ δανείου οὐκ ἔστιν ἀγνωμοσύνην ὑποστῆναι οὐδὲ ἑτέραν τινὰ ζημίαν.
Οὐδὲ γὰρ καθάπερ ἐνταῦθα ἑκατοστὴν μόνον ὑπισχνεῖται δώσειν ἀλλὰ ἑκατονταπλασίονα τῶν διδομένων καὶ οὐδὲ μέχρι τούτου ἵσταται ἀλλὰ ταῦτα μὲν ἐν τῷ παρόντι καὶ ἐν τῷ μέλλοντι δὲ ζωὴν αἰώνιον.
Καὶ ἐπὶ μὲν τοῦ παρόντος βίου εἴ τις ἡμῖν ὑπέσχετο διπλασίονα μόνον τῶν διδομένων ὑφ' ἡμῶν παρασχεῖν προθύμως ἂν ἅπασαν ἡμῶν τὴν ὕπαρξιν προσηκάμεθα ὅπου πολλὴ πολλάκις ἡ ἀγνωμοσύνη πολλαὶ τῶν πλεονεκτούντων αἱ ὑπερβολαί.
Καὶ γὰρ καὶ τῶν σφόδρα γνησίων πολλοὶ οὐδὲ αὐτὸ τὸ δανεισθὲν τοῖς δεδωκόσι παρέσχον ἢ δι' ἀγνωμοσύνην τοῦτο ὑπομείναντες ἢ καὶ πολλάκις ὑπὸ πενίας κωλυθέντες.
Ἐπὶ δὲ τοῦ τῶν ἁπάντων Δεσπότου οὐδὲν τούτων ἐστὶ λογίσασθαι ἀλλὰ καὶ τὸ δάνειον ἀκέραιον μένει καὶ ὑπὲρ τῶν καταβαλλομένων ἑκατονταπλασίονα παρασχεῖν ὑπισχνεῖται μετὰ τοῦτο καὶ τὴν ἐν τῷ μέλλοντι ζωὴν ἡμῖν ταμιεύεται.
Τίς οὖν ἡμῖν λοιπὸν ἀπολογία λείπεται μὴ σπεύδουσι καὶ ἐπειγομένοις ἀντὶ τῶν ὀλίγων ἑκατονταπλασίονα λαβεῖν καὶ ἀντὶ τῶν παρόντων τὰ μέλλοντα καὶ ἀντὶ τῶν προσκαίρων τὰ αἰώνια ἀλλ' ἡδέως θύραις καὶ μοχλοῖς ἐναποκλείουσι τὰ χρήματα καὶ οὐ βουλομένοις αὐτὰ νῦν προέσθαι τοῖς δεομένοις τὰ ἁπλῶς καὶ εἰκῆ κείμενα ἵνα ἐν τῷ μέλλοντι αἰῶνι τῆς παρ' αὐτῶν προστασίας ἀπολαύσωμεν Ποιήσατε γὰρ ὑμῖν φίλους ἐκ τοῦ μαμωνᾶ τῆς ἀδικίας ἵνα ὅταν ἐκλείπητε δέξωνται ὑμᾶς εἰς τὰς αἰωνίους αὐτῶν σκηνάς.
Καὶ οἶδα ὅτι πολλοὶ οὐ μόνον οὐ προσίενται τὰ παρ' ἡμῶν λεγόμενα ἀλλὰ καὶ ὡς λῆρόν τινα καὶ μῦθον ἀκούοντες οὐ προσέχουσι τοῖς ἡμετέροις λόγοις.
Ἀλλ' ἐγὼ καὶ διὰ τοῦτο δάκνομαι καὶ ὀδυνῶμαι ὅτι οὔτε τῶν πραγμάτων ἡ πεῖρα οὔτε ἡ τοσαύτη τοῦ Θεοῦ ὑπόσχεσις οὔτε ὁ φόβος τῶν μελλόντων οὔτε αἱ καθ' ἑκάστην ἡμέραν παρ' ἡμῶν παραινέσεις τῶν τοιούτων καθικέσθαι ἠδυνήθησαν καὶ οὐ παύσομαι οὐδὲ οὕτω τῆς τοιαύτης συμβουλῆς μέχρις ἂν τῇ πολλῇ συνεχείᾳ περιγενέσθαι δυνηθῶ καὶ εἰς νῆψιν αὐτοὺς ἀγαγεῖν καὶ ἐκ τοῦ κάρου καὶ τῆς μέθης ἢν ἡ τῶν χρημάτων ἐπιθυμία ἤνεγκε σκοτώσασα τὸν λογισμὸν ἀνενεγκεῖν.
Οἶδα γὰρ οἶδα ὅτι μετὰ τὴν τοῦ Θεοῦ χάριν καὶ ἡ τῶν ἡμετέρων λόγων συνέχεια καὶ ἡ παρὰ τῆς νηστείας ἐπιμέλεια δυνήσεται αὐτοὺς ὀψὲ γοῦν ποτε ἀπαλλάξαι τοῦ χαλεποῦ τούτου νοσήματος καὶ εἰς τελείαν ὑγίειαν ἐπαναγαγεῖν ἵνα καὶ αὐτοὶ τῆς ἐπηρτημένης τοῖς τοιούτοις τιμωρίας ἐλευθερωθῶσι καὶ ἡμεῖς τῆς ἀθυμίας ἀπαλλαγῶμεν καὶ ὑπὲρ ἁπάντων δόξαν ἀναπέμψωμεν τῷ Πατρὶ καὶ τῷ Υἱῷ καὶ τῷ ἁγίῳ Πνεύματι νῦν καὶ ἀεὶ καὶ εἰς τοὺς αἰῶνας τῶν αἰώνων.
Καὶ εἶπεν ὁ Θεός Γενηθήτω στερέωμα ἐν μέσῳ τοῦ ὕδατος καὶ ἔστω διαχωρίζον ἀναμέσον ὕδατος καὶ ὕδατος καὶ ἐγένετο οὕτως.
Ὁρῶν ὑμῶν ἀγαπητοὶ τὴν μετὰ προθυμίας καθ' ἑκάστην ἡμέραν ἐνταῦθα συνέλευσιν μεγάλην καρποῦμαι τὴν ἡδονὴν καὶ οὐ παύομαι δοξάζων τὸν φιλάνθρωπον Θεὸν ἐπὶ τῇ προκοπῇ τῇ ὑμετέρᾳ.
Ὥσπερ γὰρ τὸ πεινῇν σωματικῆς εὐεξίας ἐστὶ σημεῖον οὕτω καὶ τὸ περὶ τὴν ἀκρόασιν τῶν θείων λογίων ἐσπουδακέναι τῆς κατὰ ψυχὴν ὑγιείας τεκμήριον ἄν τις μέγιστον ποιήσαιτο.
Διὸ καὶ ὁ Κύριος ἡμῶν Ἰησοῦς Χριστὸς ἐν τοῖς μακαρισμοῖς ἐκείνοις τοῖς ἐπὶ τοῦ ὄρους γεγενημένοις ἔλεγε Μακάριοι οἱ πεινῶντες καὶ διψῶντες τὴν δικαιοσύνην ὅτι αὐτοὶ χορτασθήσονται.
Τίς ἂν οὖν ὑμᾶς κατ' ἀξίαν ἐπαινέσαι δυνηθείη τοὺς ἅπαξ παρὰ τοῦ τῶν ἁπάντων Δεσπότου τὸν μακαρισμὸν δεξαμένους καὶ τὰ μυρία προσδοκῶντας παρ' αὐτοῦ ἀγαθά Τοιοῦτος γὰρ ὁ ἡμέτερος Δεσπότης ὅταν ἴδῃ ψυχὴν πολλῷ τῷ πόθῳ καὶ ἐπιτεταμένῃ τῇ προθυμίᾳ τοῖς πνευματικοῖς προσιοῦσαν ἐπιδαψιλεύεται τὴν χάριν καὶ πλουσίας παρ' ἑαυτοῦ χαρίζεται τὰς δωρεάς.
Ὅθεν προσδοκῶ καὶ ἡμῖν διὰ τὴν ὑμετέραν ὠφέλειαν πλείονα παρασχεθήσεσθαι τὸν τῆς διδασκαλίας λόγον εἰς οἰκοδομὴν τῆς ὑμετέρας ἀγάπης.
Διὸ ὑμᾶς γὰρ καὶ τὴν προκοπὴν τὴν ὑμετέραν ἅπαντα τοῦτον τὸν πόνον ὑπομένομεν ὥστε καὶ ὑμᾶς πρὸς αὐτὴν τῆς ἀρετῆς τὴν κορυφὴν θάττον ἀναδραμεῖν καὶ πᾶσι τοῖς εἰς ὑμᾶς ὁρῶσι διδασκάλους γενέσθαι τῆς κατὰ Θεὸν πολιτείας καὶ ἡμᾶς πλείονος ἀπολαύειν τῆς παῤῥησίας ὁρῶντας οὐ μάτην οὐδὲ εἰκῆ πονουμένους ἡμᾶς ἀλλὰ καθ' ἑκάστην ἡμέραν αὐξανόμενον τοῦτον τὸν σπόρον τὸν πνευματικὸν καὶ μὴ καθάπερ ἐν τῷ εὐαγγελίῳ ἐπὶ τοῦ σπείροντος γέγονεν οὕτω καὶ ἐφ' ἡμῶν συμβῆναι.
Ἐκεῖ μὲν γὰρ ἓν μέρος διεσώθη καὶ τὰ τρία παραπώλετο.
Τὸ μὲν γὰρ τῶν σπερμάτων τὸ παρὰ τὴν ὁδὸν καταβληθὲν ἄκαρπον ἔμεινε τὸ δὲ ὑπὸ τῶν ἀκανθῶν ἀπεπνίγη ἕτερον δὲ εἰς τὰς πέτρας καταβληθὲν καὶ ἐπὶ τῆς ἐπιφανείας μεῖναν οὐδένα καρπὸν ἐνεγκεῖν ἠδυνήθη ἐνταῦθα δὲ διὰ τὴν τοῦ Θεοῦ χάριν προσδοκῶμεν ἅπαντα τὸν σπόρον εἰς τὴν καλὴν γῆν καταβεβλῆσθαι καὶ τοὺς μὲν ποιεῖν ἑκατὸν τοὺς δὲ ἑξήκοντα τοὺς δὲ τριάκοντα.
Τοῦτο ἡμῶν τὴν προθυμίαν αὔξει τοῦτο τὴν διάνοιαν διεγείρει τὸ εἰδέναι ὅτι οὐχ ἁπλῶς οὐδὲ εἰκῆ τοὺς λόγους προϊέμεθα ἀλλ' ὅτι νηφούσαις ταῖς ἀκοαῖς καὶ συντεταμένῃ τῇ διανοίᾳ τὰ παρ' ἡμῶν δέχεσθε.
Καὶ ταῦτα οὐ κολακεύων ὑμῶν τὴν ἀγάπην λέγω ἀλλὰ στοχαζόμενος τὴν προθυμίαν ἐκ τῶν χθὲς ἡμῖν εἰρημένων.
Ἐώρων γὰρ ἅπαντας ἐκκρεμαμένους περὶ τὴν διδασκαλίαν καὶ πάντα ποιοῦντας ὥστε μηδὲ τὸ τυχὸν ὑμᾶς τῶν λεγομένων παραδραμεῖν ἄλλως δὲ καὶ ἡ τῶν κρότων συνέχεια μεγίστη ἀπόδειξις ἐγένετο τοῦ μεθ' ἡδονῆς ὑμᾶς δέχεσθαι τὰ λεγόμενα.
Ὁ δὲ μεθ' ἡδονῆς ἀκούων τινῶν λεγομένων δῆλον ὅτι καὶ ἐμπήγνυσιν αὐτὰ τῇ διανοίᾳ καὶ ἀνεξάλειπτα ἐργάζεται τῷ πλάτει τῆς διανοίας ἐναποτιθέμενος.
Τίς ἂν οὖν πρὸς ἀξίαν καὶ ὑμᾶς ἐπαινέσειε καὶ ἡμᾶς μακαρίσειεν ὅτι εἰς ὦτα λέγομεν ἀκουόντων Μακάριος γὰρ φησὶν ὁ λέγων εἰς ὦτα ἀκουόντων.
Τοῦτο νηστείας τὸ κατόρθωμα τοῦτο τὸ φάρμακον τὴν σωτηρίαν τῶν ἡμετέρων ψυχῶν εἰργάσατο.
Εἰ δὲ ἐξ ἀρχῆς καὶ ἐκ προοιμίων τοσαύτην τὴν ἰσχὺν ἐπεδείξατο προϊουσῶν τῶν ἡμερῶν πόσην χρὴ προσδοκῆσαι τὴν ὠφέλειαν προσγίνεσθαι Μόνον ὑμεῖς παρακαλῶ Μετὰ φόβου καὶ τρόμου τὴν ἑαυτῶν σωτηρίαν κατεργάζεσθε καὶ μηδεμίαν παρείσδυσιν δότε τῷ ἐχθρῷ τῆς σωτηρίας τῆς ὑμετέρας.
Ὁρῶν γὰρ ὑμῶν νῦν τὸν πλοῦτον τὸν πνευματικὸν μέμηνε καὶ ἀγριαίνει καὶ καθάπερ λέων ὠρυόμενος περιέρχεται ζητῶν τίνα καταπίῃ.
Ἀλλ' ἐὰν νήφωμεν οὐδενὸς περιέσται διὰ τὴν τοῦ Θεοῦ χάριν.
Τοιαῦτα γὰρ ἡμῶν τὰ ὅπλα τὰ πνευματικὰ ἅπερ ἡμᾶς ἐνέδυσεν ἡ τοῦ Πνεύματος χάρις καθάπερ χθὲς ἐδιδάξαμεν τὴν ὑμετέραν ἀγάπην.
Ἂν τοίνυν τούτοις διηνεκῶς ὦμεν πεφραγμένοι πάντα τὰ μέλη οὐδὲν τῶν ὑπ' ἐκείνου ἀφιεμένων βελῶν καθικέσθαι ἡμῶν δυνήσεται ἀλλ' ἄκυρα πρὸς αὐτὸν ἐπανήξει ἀδάμαντος γὰρ ἡμᾶς στεῤῥοτέρους ἡ τοῦ Θεοῦ χάρις κατεσκεύασε καὶ πάντῃ ἀναλώτους ἐὰν βουλώμεθα.
Ὥσπερ οὖν ὁ ἀδάμαντα παίων ἐκεῖνον μὲν ἔβλαψεν οὐδὲν ἑαυτοῦ δὲ τὴν ἰσχὺν καθεῖλε καὶ ὁ πρὸς κέντρα λακτίζων τοὺς οἰκείους αἱμάσσει πόδας οὕτω δὴ καὶ ἐφ' ἡμῶν ἔσται καὶ τοῦ πολεμίου τῆς σωτηρίας τῆς ἡμετέρας ἐὰν τοῖς ὅπλοις τοῖς δεδομένοις ἡμῖν παρὰ τῆς τοῦ Πνεύματος χάριτος ἑαυτοὺς διηνεκῶς φράττωμεν.
Τοσαύτη γὰρ τούτων ἡ δύναμις ὡς μηδὲ τὴν ἐξ αὐτῶν ἀστραπὴν ὑφίστασθαι τὸν πολέμιον ἀλλ' ἀποτυφλοῦσθαι τὰς ὄψεις ἐκ τῆς αὐγῆς τῆς ἐκεῖθεν ἐκπεμπομένης.
Τούτοις παρακαλῶ τοῖς ὅπλοις διαπαντὸς ἑαυτοὺς τειχίζοντες οὕτω καὶ εἰς ἀγορὰν ἐμβάλλωμεν καὶ φίλοις συγγενώμεθα καὶ πράγματα μεταχειρίζωμεν.
Καὶ τί λέγω εἰς ἀγοράν Καὶ εἰς ἐκκλησίαν ἀπαντῶντες ταῦτα ἔχωμεν ἡμῖν περικείμενα καὶ οἴκαδε ἐπανιόντες καὶ καθεύδοντες καὶ διανιστάμενοι καὶ μηδέποτε αὐτὰ ἀποθώμεθα παρὰ πᾶσαν ἡμῶν τὴν ζωήν ἄπεισι γὰρ μεθ' ἡμῶν καὶ τῆς ἐκεῖ παῤῥησίας ὑπόθεσις ἡμῖν μεγίστη γίνεται.
Οὐδὲ γὰρ ὁμοίως τοῖς αἰσθητοῖς ὅπλοις βαρύνει τὸ σῶμα ἀλλὰ μᾶλλον κουφίζει καὶ μετάρσιον ἐργάζεται καὶ τὴν ἰσχὺν ἐπιτείνει μόνον ἐὰν αὐτὰ καθ' ἑκάστην ἡμέραν ἀποσμήχωμεν ὥστε λαμπρὰ φαινόμενα διὰ τῆς οἰκείας ἀστραπῆς πηροῦν τὰς ὄψεις τοῦ πονηροῦ δαίμονος πάντα κατὰ τῆς σωτηρίας τῆς ἡμετέρας μηχανωμένου.
Φέρε δὴ λοιπὸν ἐπειδὴ ἱκανῶς ὑμᾶς καθωπλίσαμεν τὴν συνήθη παραθῶμεν ὑμῖν τράπεζαν καὶ τὰ ἀκόλουθα τῶν χθὲς ἡμῖν εἰρημένων προθῶμεν ἐπὶ τῆς ὑμετέρας ἀγάπης πάλιν τὸν θαυμάσιον ἑστιάτορα τὸν μακάριον Μωϋσέα τὸν μέγαν προφήτην τῆς καλῆς ταύτης διδασκαλίας ἡγεμόνα ποιησάμενοι.
Ἴδωμεν οὖν τίνα ἐστὶν ἃ καὶ σήμερον ἡμᾶς διδάξαι βούλεται καὶ προσέχωμεν ἀκριβῶς τοῖς παρ' αὐτοῦ λεγομένοις.
Οὐδὲ γὰρ οἰκείᾳ δυνάμει φθέγγεται ἀλλ' ἅπερ ἂν ἡ τοῦ Πνεύματος χάρις ἐνηχήσῃ ταῦτα διὰ τῆς οἰκείας προφέρει γλώττης διδάσκων τὴν τῶν ἀνθρώπων φύσιν.
Ἀπαρτίσας τοίνυν τὸν περὶ τῆς πρώτης ἡμέρας λόγον καὶ εἰπὼν μετὰ τὴν τοῦ φωτὸς δημιουργίαν Ἐγένετο ἑσπέρα καὶ ἐγένετο πρωῒ ἡμέρα μία πάλιν φησί Καὶ εἶπεν ὁ Θεός Γενηθήτω στερέωμα ἐν μέσῳ τοῦ ὕδατος καὶ ἔστω διαχωρίζον ἀναμέσον ὕδατος καὶ ὕδατος.
Σκόπει μοι ἐνταῦθα ἀγαπητὲ διδασκαλίας ἀκολουθίαν.
Ἐπειδὴ γὰρ προλαβὼν ἡμῖν εἶπε μετὰ τὴν τοῦ οὐρανοῦ καὶ τῆς γῆς δημιουργίαν ὅτι Ἡ δὲ γῆ ἦν ἀόρατος καὶ ἀκατασκεύαστος καὶ τὴν αἰτίαν προσέθηκεν ὅτι διὰ τοῦτο ἦν ἀόρατος διὰ τὸ καλύπτεσθαι ὑπὸ τοῦ σκότους καὶ τῶν ὑδάτων ὕδωρ γὰρ ἦν τὸ πᾶν καὶ σκότος καὶ οὐδὲν ἕτερον εἶτα τοῦ Δεσπότου προστάξαντος παρήχθη τὸ φῶς καὶ διαχωρισμὸς γέγονε φωτὸς καὶ σκότους καὶ τὸ μὲν τὴν τῆς ἡμέρας προσηγορίαν ἔλαβε τὸ δὲ τὴν τῆς νυκτὸς ἐδέξατο πάλιν ἡμᾶς διδάξαι βούλεται ὅτι ὥσπερ τὸ σκότος διεῖλε τὸ φῶς παραγαγὼν καὶ ἑκάστῳ τὴν ἁρμόζουσαν προσηγορίαν ἐπέθηκεν οὕτω καὶ τὸ πλῆθος τῶν ὑδάτων προστάγματι διαιρεῖ.
Καὶ ὅρα δύναμιν ἄφατον καὶ πάντα ἀνθρώπινον λογισμὸν ὑπερβαίνουσαν.
Κελεύει γὰρ μόνον καὶ τὸ μὲν παράγεται τῶν στοιχείων τὸ δὲ παραχωρεῖ.
Καὶ εἶπε φησὶν ὁ Θεὸς Γενηθήτω στερέωμα ἐν μέσῳ τοῦ ὕδατος καὶ ἔστω διαχωρίζον ἀναμέσον ὕδατος καὶ ὕδατος.
Τί ἐστι Γενηθήτω στερέωμα Ὡς ἂν εἴποι τις γλώττῃ ἀνθρωπίνῃ τειχίον τι καὶ διάφραγμα διαιροῦν μεταξὺ καὶ χωρισμὸν ἐργαζόμενον.
Καὶ ἵνα μάθῃς τὴν πολλὴν ὑπακοὴν τῶν στοιχείων καὶ τὴν ὑπερβάλλουσαν δύναμιν τοῦ δημιουργοῦ φησί Καὶ ἐγένετο οὕτως.
Εἶπε μόνον καὶ τὸ ἔργον ἠκολούθησε.
Καὶ ἐποίησε φησὶν ὁ Θεὸς τὸ στερέωμα καὶ διεχώρισεν ὁ Θεὸς ἀναμέσον τοῦ ὕδατος ὃ ἦν ὑποκάτω τοῦ στερεώματος καὶ ἀναμέσον τοῦ ὕδατος τοῦ ἐπάνω τοῦ στερεώματος.
Γενομένου φησὶ τοῦ στερεώματος τὰ μὲν τῶν ὑδάτων προσέταξεν ὑπὸ τοῦ στερεώματος φέρεσθαι τὰ δὲ ὑπὲρ τῶν νώτων εἶναι τοῦ στερεώματος.
Ἀλλὰ τί ἄν τις εἴποι τοῦτο εἶναι τὸ στερέωμα Ὕδωρ πεπηγὸς ἀλλ' ἀέρα τινὰ συνεστραμμένον ἀλλ' ἑτέραν τινὰ οὐσίαν Οὐκ ἄν τις ἁπλῶς τῶν εὖ φρονούντων διισχυρίσαιτο.
Ἀλλὰ προσήκει πολλῇ τῇ εὐγνωμοσύνῃ κεχρημένους δέχεσθαι τὰ λεγόμενα καὶ μὴ περαιτέρω τῆς οἰκείας φύσεως ὑπερβαίνοντας διερευνᾶσθαι τὰ ὑπὲρ ἡμᾶς ἀλλὰ τοῦτο μόνον εἰδέναι καὶ κατέχειν παρ' ἑαυτοῖς ὅτι τῷ προστάγματι τοῦ Δεσπότου παρήχθη τὸ στερέωμα τὸν χωρισμὸν τῶν ὑδάτων ἐργαζόμενον καὶ τὰ μὲν κάτω κατέχον τὰ δὲ ἄνω μετέωρα ὑπὲρ τῶν οἰκείων νώτων φέρειν δυνάμενον.
Καὶ ἐκάλεσε φησὶν ὁ Θεὸς τὸ στερέωμα οὐρανόν.
Ὅρα πῶς τῇ αὐτῇ ἀκολουθίᾳ καὶ νῦν ἐχρήσατο ἡ θεία Γραφή.
Καθάπερ εἶπε χθὲς Γενηθήτω φῶς καὶ μετὰ τὸ παραχθῆναι τότε ἐπήγαγεν Ἔστω διαχωρίζον ἀναμέσον τοῦ φωτὸς καὶ ἀναμέσον τοῦ σκότους καὶ οὕτως τὸ φῶς ἡμέραν ἐκάλεσεν οὕτω καὶ σήμερον εἶπε Γενηθήτω στερέωμα ἐν μέσῳ τοῦ ὕδατος.
Εἶτα καθάπερ ἐπὶ τοῦ φωτὸς οὕτω καὶ ἐνταῦθα ἐδίδαξεν ἡμᾶς τὴν χρείαν τοῦ στερεώματος Ὥστε διαχωρίζειν φησὶν ἀναμέσον ὕδατος καὶ ὕδατος.
Καὶ ὅτε αὐτοῦ τὴν χρείαν φανερὰν ἡμῖν κατέστησε τότε καθάπερ τῷ φωτὶ τὴν ὀνομασίαν προσέθηκεν οὕτω καὶ τῷ στερεώματι τὴν προσηγορίαν ἐπέθηκεν.
Καὶ ἐκάλεσε φησὶ τὸ στερέωμα οὐρανὸν τοῦτο τὸ ὁρώμενον.
Καὶ πῶς φησὶ τινὲς βούλονται λέγειν πολλοὺς οὐρανοὺς γεγενῆσθαι Οὐκ ἀπὸ τῆς θείας Γραφῆς ταῦτα διδασκόμενοι ἀλλ' ἐξ οἰκείων λογισμῶν ὁρμώμενοι.
Ὁ γὰρ μακάριος Μωϋσῆς οὐδὲν τούτων πλέον ἡμᾶς διδάσκει εἰπὼν γὰρ Ἐν ἀρχῇ ἐποίησεν ὁ Θεὸς τὸν οὐρανὸν καὶ τὴν γῆν εἶτα τὴν αἰτίαν διδάξας δι' ἣν ἀόρατος ἐτύγχανεν ἡ γῆ ὑπὸ τοῦ σκότους καὶ τῶν ὑδάτων τῆς ἀβύσσου καλυπτομένη μετὰ τὴν τοῦ φωτὸς δημιουργίαν τάξει τινὶ καὶ ἀκολουθίᾳ χρώμενός φησι Καὶ εἶπεν ὁ Θεὸς Γενηθήτω στερέωμα.
Εἶτα τὴν χρείαν αὐτοῦ τούτου τοῦ στερεώματος μετὰ ἀκριβείας διδάξας καὶ εἰπὼν Ὥστε διαχωρίζειν ἀναμέσον ὕδατος καὶ ὕδατος αὐτὸ τοῦτο τὸ στερέωμα οὐρανὸν ἐκάλεσε τὸ τῶν ὑδάτων χωρισμὸν ἐργασάμενον.
Τίς ἂν οὖν λοιπὸν μετὰ τὴν τοσαύτην διδασκαλίαν ἀνάσχοιτο τῶν ἁπλῶς ἐξ οἰκείας διανοίας φθέγγεσθαι βουλομένων καὶ ἀπεναντίας τῇ θείᾳ Γραφῇ πολλοὺς οὐρανοὺς λέγειν ἐπιχειρούντων Ἀλλ' ἰδοὺ φησὶν ὁ μακάριος Δαυῒδ αἶνον ἀναφέρων τῷ Θεῷ ἔφησεν Αἰνεῖτε αὐτὸν οἱ οὐρανοὶ τῶν οὐρανῶν.
Μὴ θορυβηθῇς ἀγαπητὲ μηδὲ νομίσῃς τὴν ἁγίαν Γραφὴν ἐναντία ἑαυτῇ λέγειν ποτέ ἀλλὰ μάνθανε τὴν ἀλήθειαν τῶν εἰρημένων καὶ κατέχων τὴν ἀκριβῆ ταύτης διδασκαλίαν ἀπόφραξον τὰς ἀκοὰς τοῖς ἀπεναντίας ταύτῃ φθεγγομένοις.
Τί δέ ἐστιν ὃ βούλομαι εἰπεῖν ἀκούσατε μετὰ πολλῆς τῆς προσοχῆς ἵνα μὴ εὐκόλως παρασαλεύησθε ὑπὸ τῶν τὰ παριστάμενα λέγειν βουλομένων.
Πᾶσαι αἱ θεῖαι βίβλοι τῆς Παλαιᾶς Διαθήκης τῇ Ἑβραίων γλώττῃ ἐξ ἀρχῆς ἦσαν συντεθειμέναι καὶ τοῦτο πάντες ἂν ἡμῖν συνομολογήσαιεν.
Οὐ πρὸ πολλῶν δὲ ἐτῶν τῆς τοῦ Χριστοῦ παρουσίας βασιλεύς τις Πτολεμαῖος περὶ τὴν τῶν βιβλίων συναγωγὴν πολλήν τινα σπουδὴν ποιησάμενος καὶ πολλὰ ἕτερα συναγαγὼν καὶ διάφορα ἔγνω δεῖν καὶ ταύτας τὰς βίβλους συναγαγεῖν.
Μεταπεμψάμενος οὖν τινας τῶν ἐν Ἱεροσολύμοις Ἰουδαίων μεταβαλεῖν εἰς τὴν Ἑλλάδα γλῶτταν προσέταξε καὶ δὴ τοῦτο εἰς ἔργον αὐτῷ ἐξενήνεκται.
Ἐγένετο δὲ καὶ τοῦτο τῆς τοῦ Θεοῦ οἰκονομίας ἔργον ὥστε μὴ μόνον τοὺς τὴν Ἑβραίων γλῶτταν ἠσκημένους ἀλλὰ καὶ πάντας τοὺς τὴν οἰκουμένην οἰκοῦντας τὴν ἐξ αὐτῶν ὠφέλειαν καρπώσασθαι.
Καὶ τὸ δὴ θαυμαστὸν καὶ παράδοξον ὅτι οὐ τῶν τὰ Ἰουδαϊκὰ φρονούντων τις τὴν σπουδὴν ταύτην ἐποιήσατο ἀλλ' ἀνὴρ τοῖς εἰδώλοις προστετηκὼς καὶ ἀπεναντίας τῇ θρησκείᾳ διακείμενος.
Τοιαῦτα γάρ ἐστιν ἅπαντα τὰ ὑπὸ τοῦ Δεσπότου τοῦ ἡμετέρου οἰκονομούμενα ἀεὶ διὰ τῶν ἐναντίων αὔξει τὰ τῆς ἀληθείας προστάγματα.
Ταῦτα δὲ οὐχ ἁπλῶς διηγησάμην ἐπὶ τῆς ὑμετέρας ἀγάπης ἀλλ' ἵνα εἰδέναι ἔχητε ὅτι οὐ ταύτῃ τῇ γλώττῃ τῇ ἡμετέρᾳ λέγω ἀλλὰ τῇ Ἑβραΐδι ἦσαν συντεθειμέναι.
Λέγουσι τοίνυν οἱ τὴν γλῶτταν ἐκείνην ἀκριβῶς ἠσκημένοι τὸ τοῦ οὐρανοῦ ὄνομα πληθυντικῶς καλεῖσθαι παρὰ τοῖς Ἑβραίοις καὶ τοῦτο καὶ οἱ τὴν Σύρων γλῶτταν ἐπιστάμενοι συνομολογοῦσι.
Καὶ οὐκ ἄν τις εἴποι τῇ γλώττῃ φησὶ τῇ παρ' αὐτοῖς ὁ οὐρανὸς ἀλλ' οἱ οὐρανοί.
Διὰ τοῦτο τοίνυν οὕτως εἴρηται τὸ ὑπὸ τοῦ μακαρίου Δαυῒδ εἰρημένον Οἱ οὐρανοὶ τῶν οὐρανῶν οὐκ ἐπειδὴ πολλοί εἰσιν οἱ οὐρανοί οὐδὲ γὰρ τοῦτο ἡμᾶς ἐδίδαξεν ὁ μακάριος Μωϋσῆς ἀλλ' ἐπειδὴ σύνηθες τῇ γλώττῃ τῶν Ἑβραίων οὕτως ὀνομάζειν τοῦ τὴν ἑνὸς προσηγορίαν πληθυντικῶς ἐπεὶ εἰ πολλοὶ ἦσαν οὐκ ἂν παρέλειπε τὸ Πνεῦμα τὸ ἅγιον μὴ διὰ τῆς γλώττης τοῦ μακαρίου τούτου προφήτου διδάξαι ἡμᾶς καὶ τῶν ἄλλων τὴν δημιουργίαν.
Ταῦτα ἀκριβῶς κατέχετε παρακαλῶ ἵνα δύνησθε ἐπιστομίζειν τοὺς ἐναντία τῇ Ἐκκλησίᾳ δόγματα ἐπεισφέρειν βουλομένους καὶ εἰδῆτε μετὰ ἀσφαλείας τῶν ἐν ταῖς θείαις Γραφαῖς κειμένων τὴν δύναμιν.
Διὰ γὰρ τοῦτο καὶ συνεχῶς ἐνταῦθα παραγίνεσθε καὶ ἡμεῖς πυκνότερον τὴν πρὸς ὑμᾶς διδασκαλίαν ποιούμεθα ἵνα παρεσκευασμένοι ἦτε παντὶ τῷ αἰτοῦντι ὑμᾶς διδόναι λόγον.
Ἀλλ' ἐπὶ τὴν ἀκολουθίαν ἐπανέλθωμεν εἰ δοκεῖ.
Καὶ ἐκάλεσεν ὁ Θεὸς φησὶ τὸ στερέωμα οὐρανόν.
Καὶ εἶδεν ὁ Θεὸς ὅτι καλόν.
Σκόπει πόση τῶν ῥημάτων ἡ συγκατάβασις διὰ τὴν ἀσθένειαν τὴν ἀνθρωπίνην.
Καθάπερ γὰρ ἐπὶ τοῦ φωτὸς εἶπεν Εἶδεν ὅτι καλὸν οὕτω καὶ νῦν ἐπὶ τοῦ οὐρανοῦ ἤτοι τοῦ στερεώματος Καὶ εἶδεν φησὶν ὁ Θεὸς ὅτι καλόν διδάσκων ἡμᾶς διὰ τούτου τὸ κάλλος αὐτοῦ τὸ ἀμήχανον.
Τίς γὰρ οὐκ ἂν ἐκπλαγείη καὶ θαυμάσειεν ὅτι ἐν τοσούτῳ χρόνῳ ἀκμαῖον διετήρησε τὸ κάλλος καὶ ὅσῳ πρόεισιν ὁ χρόνος τοσούτῳ καὶ τὸ κάλλος ἐπιτείνεται Τί γὰρ ὡραιότερον γένοιτ' ἂν τοῦ παρὰ τοῦ δημιουργοῦ τὸν ἔπαινον δεξαμένου Εἰ γὰρ ἡμεῖς ἀνθρώπου ἔργον ὁρῶντες ἀπηρτισμένον θαυμάζομεν τὸ σχῆμα τὴν θέσιν τὸ κάλλος τὴν ἀναλογίαν τὸν ῥυθμὸν τὰ ἄλλα ἅπαντα τὸ ὑπὸ τοῦ Θεοῦ δημιουργηθὲν πῶς ἄν τις κατ' ἀξίαν ἐπαινέσειε καὶ μάλιστα ὅταν καὶ αὐτοῦ τοῦ Δεσπότου τὸν ἔπαινον δέξηται Τοῦτο γὰρ διὰ τὴν ἡμετέραν συγκατάβασιν εἴρηται καὶ ὄψει αὐτὸν ἐφ' ἑκάστου τῶν γινομένων τοῦτο λέγοντα καὶ προαναιροῦντα τὴν τόλμαν τῶν μετὰ ταῦτα μελλόντων τὴν οἰκείαν γλῶσσαν ἀκονᾷν κατὰ τῆς τοῦ Θεοῦ δημιουργίας καὶ λεγόντων διὰ τί τὸ καὶ τὸ γέγονε Τοὺς ταῦτα τοίνυν ἐπιχειροῦντας λέγειν προαναστέλλων φησί Καὶ εἶδεν ὁ Θεὸς ὅτι καλόν.
Ὅταν δὲ ἀκούσῃς ὅτι εἶδεν ὁ Θεὸς καὶ ἐπῄνεσε θεοπρεπῶς νόει τὸ ῥηθὲν καὶ ὡς εἰκὸς ἐπὶ Θεοῦ.
Ὁ γὰρ παραγαγὼν καὶ πρὶν ἢ δημιουργήσῃ ἠπίστατο τοῦ δημιουργουμένου τὸ κάλλος ἀλλ' ἐπειδὴ ἀνθρώπους ἡμᾶς ὄντας καὶ τοσαύτῃ ἀσθενείᾳ περιβεβλημένους οὐκ ἐνῆν ἑτέρως ἀκοῦσαι διὰ τοῦτο παρεσκεύασε τοῦ μακαρίου προφήτου τὴν γλῶτταν τῇ παχύτητι τούτων χρήσασθαι τῶν ῥημάτων πρὸς διδασκαλίαν τῆς τῶν ἀνθρώπων φύσεως.
Ὅταν τοίνυν ἀνατείνῃς τὸ ὄμμα καὶ θεάσῃ τοῦ οὐρανοῦ τὸ κάλλος τὸ μέγεθος τὴν χρείαν τότε ἐντεῦθεν ἐπὶ τὸν δημιουργὸν ἀνάδραμε καθάπερ σοφός τις ἔλεγεν Ἐκ γὰρ μεγέθους καὶ καλλονῆς κτισμάτων ἀναλόγως ὁ γενεσιουργὸς θεωρεῖται.
Καὶ σκόπει τοῦ Δεσπότου σου τὴν δύναμιν ὅση τις ἐστὶ καὶ ἐκ τῆς τῶν στοιχείων τούτων δημιουργίας.
Ὁ γὰρ εὐγνώμονα ψυχὴν ἔχων εἰ βουληθείη καθ' ἕκαστον τῶν ὁρωμένων διερευνᾶσθαι καὶ τί λέγω καθ' ἕκαστον τῶν γινομένων τὴν οἰκείαν μόνον διάπλασιν ἐὰν ἀκριβῶς βουληθῇ διασκέψασθαι ὄψεται καὶ διὰ τῶν μικρῶν τούτων τὴν ἄφατον καὶ ἀνεκδιήγητον τοῦ Θεοῦ δύναμιν.
Εἰ δὲ τὰ ὁρώμενα ἱκανὰ διδάξαι τὸ μέγεθος τῆς τοῦ δημιουργοῦ δυνάμεως ἐὰν καὶ ἐπὶ τὰς ἀοράτους δυνάμεις ἔλθῃς καὶ τὸν λογισμὸν ἀνατείνῃς ἐπὶ τὰς τῶν ἀγγέλων στρατιὰς τῶν ἀρχαγγέλων τῶν ἄνω δυνάμεων τῶν θρόνων τῶν κυριοτήτων τῶν ἀρχῶν τῶν ἐξουσιῶν τῶν Χερουβὶμ τῶν Σεραφὶμ ποία διάνοια ποῖος λόγος ἀρκεῖ ἐξειπεῖν τὴν μεγαλωσύνην αὐτοῦ τὴν ἀνεκδιήγητον Εἰ γὰρ Δαυῒδ ὁ μακάριος προφήτης τῶν ὁρωμένων τὴν διακόσμησιν καταμαθὼν ἐβόα λέγων Ὡς ἐμεγαλύνθη τὰ ἔργα σου Κύριε πάντα ἐν σοφίᾳ ἐποίησας ἀνὴρ τοσούτου Πνεύματος ἠξιωμένος καὶ τὰ ἄδηλα καὶ τὰ κρύφια τῆς σοφίας αὐτοῦ μαθεῖν καταξιωθεὶς τί ἂν εἴποιμεν ἡμεῖς οἱ γῆ καὶ σποδὸς ὄντες καὶ διηνεκῶς ὀφείλοντες κάτω κύπτειν καὶ ἐκπλήττεσθαι τοῦ τῶν ἁπάντων Δεσπότου τὴν ἄφατον φιλανθρωπίαν Καὶ τί λέγω τὸν προφήτην Ὁ γὰρ μακάριος Παῦλος ἡ οὐρανομήκης ἐκείνη ψυχὴ ὁ σῶμα περικείμενος καὶ ταῖς ἀσωμάτοις δυνάμεσιν ἁμιλλώμενος ὁ ἐν γῇ βαδίζων καὶ τῇ προθυμίᾳ τὸν οὐρανὸν περιπολῶν εἰς μέρος ἕν τι τῶν οἰκονομιῶν τοῦ Θεοῦ ἐμπεσὼν  καὶ διαπορήσας καὶ ἰλιγγιάσας ἀνέκραξε μέγα βοῶν καὶ λέγων.
Ὢ βάθος πλούτου καὶ σοφίας καὶ γνώσεως Θεοῦ ὡς ἀνεξερεύνητα τὰ κρίματα αὐτοῦ καὶ ἀνεξιχνίαστοι αἱ ὁδοὶ αὐτοῦ.
Ἀλλ' ἐνταῦθα ἡδέως ἐροίμην τοὺς τὴν τοῦ Υἱοῦ τοῦ Θεοῦ γέννησιν περιεργάζεσθαι τολμῶντας καὶ τοῦ ἁγίου Πνεύματος τὴν ἀξίαν καθαιρεῖν ἐπιχειροῦντας πόθεν ὑμῖν εἰπέ μοι τῆς τοσαύτης τόλμης ἡ προπέτεια ἀπὸ ποίας παροινίας εἰς τοσοῦτον μανίας ἐξωκείλατε Εἰ γὰρ Παῦλος ὁ τοσοῦτος καὶ τηλικοῦτος τὰ κρίματα αὐτοῦ τοῦτ' ἔστι τὰς οἰκονομίας τὰς διοικήσεις ἀνεξερεύνητά φησιν εἶναι καὶ οὐκ εἶπεν ἀκατάληπτα ἀλλ' ἀνεξερεύνητα ὥστε μηδὲ ἔρευναν ἐπιδέξασθαι καὶ ἀνεξιχνίαστοι φησὶν αἱ ὁδοὶ αὐτοῦ πάλιν τὸ αὐτὸ λέγων ὁδοὺς τὰ προστάγματα καλῶν καὶ τὰς ἐντολὰς πῶς ὑμεῖς αὐτὴν τὴν οὐσίαν τοῦ Μονογενοῦς περιεργάζεσθαι τολμᾶτε καὶ τοῦ ἁγίου Πνεύματος τὴν ἀξίαν ἐλαττοῦν τό γε καθ' ὑμᾶς Ὁρᾶτε ἀγαπητοὶ ὅσον ἐστὶ κακὸν τὸ μὴ προσέχειν μετὰ ἀκριβείας τοῖς ἐν τῇ θείᾳ Γραφῇ κειμένοις.
Οὗτοι γὰρ εἰ τὰ ἀπὸ τῆς θείας Γραφῆς διδάγματα μετ' εὐγνωμοσύνης ἐδέχοντο καὶ μὴ τὰ ἀπὸ τῶν οἰκείων λογισμῶν εἰσέφερον οὐκ ἂν εἰς τοσαύτην ἄνοιαν ἐτράπησαν.
Ἀλλ' ἡμεῖς οὐδὲ οὕτω παυσώμεθα τὰ ἀπὸ τῆς θείας Γραφῆς αὐτοῖς ἐνηχοῦντες καὶ τὰς ἑαυτῶν ἀκοὰς ἀποτειχίζοντες τοῖς ὀλεθρίοις αὐτῶν διδάγμασιν.
Ἀλλ' οὐκ οἶδα πῶς πάλιν ὑπὸ τῆς ῥύμης τοῦ λόγου εἰς ταῦτα ἐξενεχθέντες τῆς ἀκολουθίας ἐξεπέσαμεν διὸ πάλιν ἐπαναγαγεῖν δεῖ τὸν λόγον ἐπὶ τὰ πρότερα.
Καὶ ἐκάλεσε φησὶν ὁ Θεὸς τὸ στερέωμα οὐρανὸν καὶ εἶδεν ὁ Θεὸς ὅτι καλόν.
Καὶ ἐγένετο ἑσπέρα καὶ ἐγένετο πρωῒ ἡμέρα δευτέρα.
Ἐπιθεὶς τὴν προσηγορίαν τῷ στερεώματι καὶ ἐπαινέσας τὸ γεγονὸς τέλος ἐπέθηκε τῇ δευτέρᾳ ἡμέρᾳ καί φησι Καὶ ἐγένετο ἑσπέρα καὶ ἐγένετο πρωῒ ἡμέρα δευτέρα.
Εἶδες πῶς μετὰ ἀκριβείας ἡμᾶς διδάσκει τὸ μὲν τέλος τοῦ φωτὸς ἑσπέραν καλῶν τὸ δὲ τέλος τῆς νυκτὸς πρωῖαν καὶ ἡμέραν τὸ πᾶν προσαγορεύων ὥστε μὴ πλανᾶσθαι ἡμᾶς μηδὲ νομίζειν τὴν ἑσπέραν τέλος εἶναι τῆς ἡμέρας ἀλλ' εἰδέναι σαφῶς ὅτι ἀμφοτέρων τὸ μῆκος μίαν ἡμέραν πληροῖ Καὶ ἡ μὲν ἑσπέρα τέλος τοῦ φωτὸς ἂν δικαίως λέγοιτο ὁ δὲ ὄρθρος τοῦτ' ἔστι τὸ τέλος τῆς νυκτὸς πλήρωμα τῆς ἡμέρας.
Τοῦτο γὰρ βούλεται δηλοῦν ἡ θεία Γραφὴ φάσκουσα Καὶ ἐγένετο ἑσπέρα καὶ ἐγένετο πρωῒ ἡμέρα δευτέρα.
Τάχα εἰς πολὺ μῆκος τὸν λόγον ἐξετείναμεν οὐχ ἑκόντες ἀλλ' ὑπ' αὐτῆς ὡς ἂν εἴποι τις τῆς τῶν λόγων ἀκολουθίας καθάπερ ὑπὸ χειμάῤῥου τινὸς σφοδροτάτου παρασυρέντες.
Καὶ τούτου δὲ ὑμεῖς αἴτιοι οἱ μεθ' ἡδονῆς ἀκούοντες τῶν παρ' ἡμῶν λεγομένων.
Οὐδὲν γὰρ οὕτω διεγείρειν δύναται τὸν λέγοντα καὶ εἰς πλείονα εὐπορίαν ἀγαγεῖν νοημάτων ὡς ἡ τῶν ἀκροατῶν προθυμία.
Καὶ ὥσπερ οἱ ἀναπεπτωκότες καὶ ῥᾴθυμοι ἀκροαταὶ καὶ τὸν λέγειν δυνάμενον ὀκνηρότερον ἀπεργάζονται οὕτως ὑμεῖς διὰ τὴν τοῦ Θεοῦ χάριν κἂν αὐτῶν τῶν λίθων ὦμεν ἀφωνότεροι ἱκανοὶ τυγχάνετε τὴν ἡμετέραν νωθείαν διεγεῖραι καὶ τὸν ὕπνον ἀποτινάξαι καὶ βιάσασθαι εἰπεῖν τι τῶν ὑμῖν χρησίμων καὶ εἰς τὴν ὑμετέραν οἰκοδομὴν συντεινόντων.
Ἐπεὶ οὖν τοιοῦτοι τυγχάνετε θεοδίδακτοι ὄντες δυνάμενοι κατὰ τὸν μακάριον Παῦλον καὶ ἄλλους νουθετεῖν φέρε παρακαλέσωμεν ὑμᾶς εἰ καί ποτε ἄλλοτε κατὰ τὸν τῆς νηστείας καιρὸν πολλὴν τῆς ἀρετῆς τὴν κατὰ Θεὸν πρόνοιαν ποιήσασθαι καὶ μὴ προσκορὴς ὑμῖν ὁ λόγος γένηται εἰ καθ' ἑκάστην ἡμέραν ὑμῖν περὶ τῶν αὐτῶν διαλεγόμεθα τὰ αὐτὰ γὰρ λέγειν ἐμοὶ μὲν οὐκ ὀκνηρὸν κατὰ τὸν μακάριον Παῦλον ὑμῖν δὲ ἀσφαλές.
Δεῖται γὰρ ἡμῶν ἡ ψυχὴ ῥᾴθυμος οὖσα συνεχοῦς τῆς ὑπομνήσεως.
Καὶ καθάπερ τὸ σῶμα τοῦτο καθ' ἑκάστην ἡμέραν δεῖται τῆς σωματικῆς τροφῆς ὥστε μὴ εἰς πολλὴν ἀσθένειαν ἐμπεσὸν ἀνενέργητον κεῖσθαι οὕτω δὴ καὶ ἡ ψυχὴ χρῄζει τῆς πνευματικῆς τροφῆς καὶ τῆς ἀρίστης πολιτείας ὥστε ἐν συνηθείᾳ τινὶ τῶν καλῶν γινομένην αὐτὴν ἀχείρωτον λοιπὸν καταστῆναι ταῖς ἐπιβουλαῖς τοῦ πονηροῦ.
Καθ' ἑκάστην τοίνυν τὴν ἡμέραν ταύτης τὴν ἰσχὺν περιεργαζώμεθα καὶ ἑαυτοὺς διερευνώμενοι μηδέποτε διαλείπωμεν καὶ λογοθέσιον ἑαυτοῖς ποιῶμεν καὶ τῶν εἰσαγομένων καὶ τῶν ἐξαγομένων τί μὲν χρησίμως ἐφθεγξάμεθα τί δὲ ἀργὸν ῥῆμα προηνέγκαμεν καὶ πάλιν τί μὲν τῶν ἐπωφελῶν διὰ τῆς ἀκοῆς εἰς τὴν ψυχὴν εἰσηγάγομεν τί δὲ τῶν βλάπτειν δυναμένων πάλιν εἰς ταύτην εἰσηνέγκαμεν.
Καὶ τῇ μὲν γλώττῃ κανόνας τινὰς καὶ ὅρους ἐπιθῶμεν ὥστε πρότερον διαμαρυκᾶσθαι τὰ ῥήματα καὶ οὕτω προφέρειν τοὺς λόγους τὴν δὲ διάνοιαν παιδεύωμεν μηδὲν προΐεσθαι τῶν βλαβερῶν ἀλλὰ κἂν ἔξωθέν τι ἐπεισφέρηται τοιοῦτον τοῦτο ὡς περιττὸν καὶ βλάπτειν δυνάμενον ἀποσείεσθαι κἂν ἔνδοθεν τίκτηται ταχέως αὐτὸ φυγαδεύειν τῷ εὐσεβεῖ λογισμῷ καὶ μὴ νομίζωμεν τὴν ἀσιτίαν μόνον τὴν μέχρι τῆς ἑσπέρας ἀρκεῖν ἡμῖν πρὸς σωτηρίαν.
Εἰ γὰρ Ἰουδαίοις τοῖς ἀγνώμοσιν ἔλεγεν ὁ φιλάνθρωπος Δεσπότης διὰ τοῦ προφήτου Ἰδοὺ ἔτη ἑβδομήκοντα μὴ νηστείαν νενηστεύκατέ μοι Καὶ ἐὰν φάγητε καὶ πίνητε οὐχ ὑμεῖς ἐσθίετε καὶ πίνετε Τάδε λέγει Κύριος παντοκράτωρ κρῖμα δίκαιον κρίνατε καὶ ἔλεον καὶ οἰκτιρμὸν ποιεῖτε ἕκαστος μετὰ τοῦ πλησίον αὐτοῦ καὶ χήραν καὶ ὀρφανὸν καὶ προσήλυτον καὶ πένητα μὴ καταδυναστεύετε καὶ κακίαν ἕκαστος μετὰ τοῦ ἀδελφοῦ αὐτοῦ μὴ μνησικακείτω ἐν ταῖς καρδίαις ὑμῶν.
Εἰ τοίνυν ἐκείνοις τοῖς ἐπὶ τῇ σκιᾷ παρακαθημένοις καὶ τῷ σκότῳ τῆς πλάνης προσηλωμένοις οὐδὲν ὄφελος ἀπὸ τῆς νηστείας μόνης ἐγίνετο μὴ ταῦτα κατωρθωκόσι καὶ τὴν κακίαν τὴν πρὸς τὸν πλησίον ἐκ τῆς καρδίας ἐξορίσασι ποίαν ἕξομεν ἡμεῖς ἀπολογίαν οἱ τὰ μείζονα ἀπαιτούμενοι καὶ οὐ ταῦτα μόνον ποιεῖν κελευόμενοι ἀλλὰ καὶ ἐχθροὺς ἀγαπᾷν καὶ εὐεργετεῖν προσταττόμενοι καὶ τί λέγω εὐεργετεῖν εὔχεσθαι μὲν οὖν ὑπὲρ αὐτῶν καὶ τὸν Δεσπότην παρακαλεῖν καὶ ἱκετεύειν εἰς τὴν ὑπὲρ τούτων κηδεμονίαν Τοῦτο γὰρ ἡμῖν μάλιστα πάντων ἐν ἐκείνῃ τῇ φοβερᾷ προστήσεται ἡμέρᾳ καὶ δαπάνη μεγίστη ἔσται τῶν ἡμῖν ἡμαρτημένων ἐὰν οὕτω πρὸς τοὺς ἐχθρωδῶς πρὸς ἡμᾶς ἔχοντας διακείμεθα.
Εἰ γὰρ καὶ μέγα ἐστὶ σφόδρα τὸ ἐπίταγμα ἀλλ' ἐὰν τὸ ἔπαθλον ἐννοήσῃς τὸ κείμενον τοῖς τοῦτο κατορθοῦσιν οὐδὲν ὅλως φανεῖται κἂν σφόδρα μέγα ᾖ.
Τί δὲ τοῦτό ἐστιν Ἐὰν τοῦτο ποιήσητε φησὶν ὅμοιοι ἔσεσθε τοῦ Πατρὸς ὑμῶν τοῦ ἐν τοῖς οὐρανοῖς.
Καὶ ἵνα σαφέστερον ἡμῖν τὸν λόγον ποιήσῃ ἐπήγαγεν Ὅτι τὸν ἥλιον αὐτοῦ ἀνατέλλει ἐπὶ πονηροὺς καὶ ἀγαθοὺς καὶ βρέχει ἐπὶ δικαίους καὶ ἀδίκους.
Μιμῇ γὰρ φησὶ κατὰ δύναμιν ἀνθρωπίνην τὸν Θεόν.
Καθάπερ γὰρ ἐκεῖνος οὐ δικαίοις μόνον τὸν ἥλιον ἀνατέλλει ἀλλὰ καὶ τοῖς τὰ πονηρὰ ἐργαζομένοις καὶ τὸν ὑετὸν καὶ τοὺς ἐτησίους ὄμβρους οὐ τοῖς ἀγαθοῖς μόνον χορηγεῖ ἀλλὰ καὶ τοῖς πονηροῖς οὕτω καὶ σὺ ἐὰν μὴ μόνον τοὺς ἀγαπῶντας ἀγαπᾷς ἀλλὰ καὶ τοὺς ἐχθρωδῶς πρὸς σὲ διακειμένους κατὰ τὴν δύναμιν τὴν σὴν τὸν Δεσπότην μιμῇ τὸν σόν.
Εἶδες πῶς εἰς τὴν ἀνωτάτω κορυφὴν ἀνήγαγε τὸν ταύτην κατορθοῦν δυνάμενον τὴν ἀρετήν Ἀλλὰ μὴ τὸ δυσχερὲς μόνον ἐννόει τοῦ πράγματος ἀγαπητὲ ἀλλὰ πρότερον ἀναλογίζου κατὰ σαυτὸν ὅσης μέλλεις ἀξιοῦσθαι τῆς τιμῆς καὶ ἡ τῆς τιμῆς ὑπόθεσις τὸ βαρὺ καὶ φορτικὸν κοῦφόν σοι κατασκευαζέτω.
Οὐ γὰρ ὀφείλεις χάριν εἰδέναι ὅτι ἀφορμὴν εὑρίσκεις διὰ τῆς εἰς τὸν ἐχθρὸν εὐεργεσίας ἀνοιγῆναί σοι τῆς πρὸς τὸν Θεὸν παῤῥησίας τὰς θύρας καὶ τῶν ἡμαρτημένων σοι τὴν δαπάνην ἐργάσασθαι Ἀλλ' ἴσως ἐπιθυμεῖς ἀμύνασθαι τὸν ἐχθρὸν καὶ τὸν κακῶς σε διατιθέντα τοῖς ἴσοις περιβαλεῖν ἢ καὶ μείζοσι Καὶ τί πλέον ἐκ τούτου ἔσται ὅταν μετὰ τοῦ μηδὲ ὄνησίν σοί τινα γίνεσθαι καὶ εὐθύνας μέλλεις ὑπὲρ τούτου ὑπέχειν ἐν τῷ φοβερῷ ἐκείνῳ δικαστηρίῳ ὡς τοὺς ὑπ' αὐτοῦ τεθέντας νόμου παραχαράξας Εἰπὲ γάρ μοι εἰ βασιλεύς τις τῶν ἐπὶ γῆς νόμον τοιοῦτον ἔθηκεν ὥστε τοὺς ἐχθροὺς θεραπεύειν ἢ θάνατον εἶναι τὴν τιμωρίαν οὐκ ἂν διὰ τὸν φόβον τοῦ σωματικοῦ τούτου θανάτου πάντες ἐπέδραμον εἰς τὴν τοῦ νόμου ἐκπλήρωσιν Πόσης οὖν οὐκ ἂν εἴη κατηγορίας ἄξιον διὰ μὲν τὸν σωματικὸν θάνατον ὃν καὶ ἄνευ τούτου τὸ τῆς φύσεως ἡμῖν χρέος πάντως ἐπάγει πάντα καταδέχεσθαι ποιεῖν διὰ δὲ τὸν θάνατον ἔνθα παραμυθίαν οὐκ ἔστιν εὑρεῖν ἔλαττον φροντίζειν τοῦ ὑπὸ τοῦ τῶν ἁπάντων Δεσπότου κειμένου νόμου ηʹ.
Ἀλλὰ γὰρ ἔλαθον ἐμαυτὸν ταῦτα διαλεγόμενος τοῖς οὐδὲ πρὸς τοὺς ἀγαπῶντας τὴν ἴσην ἀγάπην ἐπιδεικνυμένοις.
Τίς οὖν ἡμᾶς λοιπὸν ἐξαιρήσεται τῆς κολάσεως ἐκείνης ὅταν μὴ μόνον ἐκείνης τῆς ἐντολῆς ὦμεν μακρὰν ἀπῳκισμένοι ἀλλὰ μηδὲ τὰ αὐτὰ τοῖς τελώναις πράττωμεν Ἐὰν γὰρ ἀγαπήσητε τοὺς ἀγαπῶντας ὑμᾶς φησὶ τί μέγα ποιεῖτε οὐχὶ καὶ οἱ τελῶναι τὸ αὐτὸ ποιοῦσιν Ὅταν οὖν μηδὲ τοῦτο παρ' ἡμῶν γίνηται ποία σωτηρίας ἡμῖν ἐλπίς Διὸ παρακαλῶ μὴ γενώμεθα ἄσπλαγχνοι ἀλλὰ δαμάσωμεν ἡμῶν τὸν λογισμὸν καὶ πρῶτον μὲν παιδεύσωμεν νικᾷν τὸν πλησίον ἐν τῇ ἀγάπῃ καὶ κατὰ τὸν μακάριον Παῦλον τῇ τιμῇ ἀλλήλους προηγούμενοι ὑπερέχοντας ἑαυτῶν καὶ μὴ ἀνέχεσθαι ἐλαττοῦσθαι ἀλλὰ νικᾷν καὶ μὴ ὑπερβάλλεσθαι ἀλλὰ καὶ πλείονα ἐπιδείκνυσθαι καὶ θερμοτέραν τὴν περὶ τοὺς ἀγαπῶντας διάθεσιν.
Τοῦτο γάρ ἐστιν ὃ μάλιστα συνέχει καὶ συγκροτεῖ τὴν ζωὴν τὴν ἡμετέραν καὶ τούτῳ τῶν ἀλόγων καὶ τῶν θηρίων διεστήκαμεν τῷ δύνασθαι εἰ βουληθείημεν τὴν προσήκουσαν ἡμῖν τάξιν διατηρεῖν καὶ πολλὴν τὴν περὶ τοὺς πλησίον ὁμόνοιαν ἐπιδείκνυσθαι ἔπειτα δὲ ἄγχειν τὸν λογισμὸν καὶ τὸ ἀτίθασσον τοῦτο θηρίον τὸν θυμὸν λέγω καταξαίνειν καὶ τὸν ἀγῶνα αὐτῷ τοῦ φοβεροῦ κριτηρίου ἐφιστᾷν καὶ παιδεύειν ὅτι ὑπόσχοιτο πρὸς τοὺς ἐχθροὺς σπείσασθαι μεγάλων τεύξεται τῶν ἀγαθῶν εἰ δὲ ἔτι φιλονεικοίη πολλὴν ὑποστήσεται δίκην.
Οὐδὲ γὰρ ἁπλῶς καὶ εἰκῆ δαπανᾷν ἡμᾶς τὸν χρόνον προσήκει ἀλλὰ καθ' ἑκάστην ἡμέραν καὶ ὥραν πρὸ ὀφθαλμῶν λαμβάνειν τὸ τοῦ Κυρίου κριτήριον καὶ τίνα μέν ἐστι τὰ πολλὴν ἡμῖν τὴν παῤῥησίαν προξενεῖν δυνάμενα τίνα δὲ τὰ τὴν κόλασιν ἐπιτείνοντα.
Καὶ οὕτω ταῦτα στρέφοντες ἐν τοῖς ἡμετέροις λογισμοῖς περιγινώμεθα τῶν παθῶν καταστέλλωμεν ἡμῶν τὰ τῆς σαρκὸς σκιρτήματα καὶ νεκρώσωμεν ἡμῶν κατὰ τὸν μακάριον Παῦλον Τὰ μέλη τὰ ἐπὶ τῆς γῆς πορνείαν ἀκαθαρσίαν πάθος ἐπιθυμίαν κακὴν θυμὸν πλεονεξίαν κενοδοξίαν βασκανίαν.
Ἐὰν τούτοις τοῖς πάθεσι νεκροὺς ἑαυτοὺς καταστήσωμεν ὡς μὴ δύνασθαι ἐν ἡμῖν ἐνεργεῖν δυνησόμεθα τὸν καρπὸν τοῦ Πνεύματος δέξασθαι ὅς ἐστιν Ἀγάπη χαρὰ εἰρήνη μακροθυμία χρηστότης ἀγαθωσύνη πίστις πραότης ἐγκράτεια.
Αὕτη τοῦ Χριστιανοῦ πρὸς τὸν ἄπιστον ἔστω ἡ διαφορά ταῦτα ἡμῶν ἔστω τὰ γνωρίσματα μὴ τῇ προσηγορίᾳ μόνον ἐγκαλλωπιζώμεθα μηδὲ τῷ σχήματι μέγα φρονῶμεν μᾶλλον δὲ μηδὲ εἰ ταῦτα κτησαίμεθα ἅπερ ἀπηριθμησάμην μέγα φρονήσωμέν ποτε ἀλλὰ καὶ τότε μᾶλλον ἑαυτοὺς συστείλωμεν.
Ὅταν γὰρ πάντα ποιήσητε φησὶ λέγετε ὅτι ἀχρεῖοι δοῦλοί ἐσμεν.
Ἐὰν οὕτω μεμεριμνημένοι τυγχάνωμεν καὶ τῆς ἑαυτῶν σωτηρίας φροντίζωμεν δυνησόμεθα καὶ ἑαυτοὺς τὰ μέγιστα ὠφελεῖν καὶ κολάσεως τῆς μελλούσης ἐξαρπάζειν καὶ τοῖς εἰς ἡμᾶς ὁρῶσι διδάσκαλοι γίνεσθαι τῶν συμφερόντων ἵνα μετὰ ἀκριβείας τὸν παρόντα διανύσαντες βίον καταξιωθῶμεν τῆς ἐν τῷ μέλλοντι φιλανθρωπίας ἧς γένοιτο πάντας ἡμᾶς ἐπιτυχεῖν χάριτι καὶ οἰκτιρμοῖς τοῦ Κυρίου ἡμῶν Ἰησοῦ Χριστοῦ μεθ' οὗ τῷ Πατρὶ δόξα κράτος τιμὴ εἰς τοὺς αἰῶνας τῶν αἰώνων.
Καὶ εἶπεν ὁ Θεός Συναχθήτω τὸ ὕδωρ τὸ ὑποκάτω τοῦ οὐρανοῦ εἰς συναγωγὴν μίαν καὶ ὀφθήτω ἡ ξηρά.
Φέρε καὶ σήμερον ἐκ τῶν τοῦ μακαρίου Μωϋσέως ῥημάτων τὴν ἑστίασιν παραθῶμεν ὑμῶν τῇ ἀγάπῃ καὶ τὰ κατὰ τὴν τρίτην ἡμέραν παρὰ τοῦ Δεσπότου δημιουργηθέντα κατοπτεύσωμεν μετὰ ἀκριβείας.
Εἰ γὰρ οἱ τὴν χρυσῖτιν γῆν ἀνορύττοντες ἔνθα ἂν ἴδωσι φλέβας τινὰς ψήγματα ἐχούσας οὐ πρότερον ἀφίστανται μέχρις ἂν ἀναμοχλεύσαντες καὶ εἰς αὐτὸ τὸ βάθος κατελθόντες πολλὴν τὴν εὐπορίαν ἐκεῖθεν καρπώσωνται πολλῷ μᾶλλον ἡμᾶς προσήκει οὐ ψήγματα χρυσίου μέλλοντας διερευνᾶσθαι ἀλλὰ θησαυρὸν ἄφατον εὑρίσκειν προσδοκῶντας καθ' ἑκάστην ἡμέραν τοῦτον ἀνιχνεύειν ἵνα πολὺν τὸν πλοῦτον τῆς περιουσίας τῆς πνευματικῆς ἐντεῦθεν καρπωσάμενοι οὕτως οἴκαδε ἐπανέλθωμεν.
Ἐκεῖ μὲν γὰρ ὁ πλοῦτος ὁ αἰσθητὸς πολλάκις καὶ κινδύνους ἔτεκε τοῖς αὐτὸν κτησαμένοις καὶ πρὸ τῶν κινδύνων καὶ βραχεῖαν τὴν ἡδονὴν παρέχων ἀθρόον ἀπέπτη ἢ συκοφαντῶν ἐπιθεμένων ἢ λῃστῶν ἢ τοιχωρύχων ἢ τῶν οἰκετῶν τῶν φυλαττόντων ὑφελομένων καὶ δραπετευσάντων.
Ἐνταῦθα δὲ οὐδέν ἐστι τοιοῦτον ὑφικέσθαι ἀνάλωτος γάρ ἐστιν ὁ πνευματικὸς οὗτος θησαυρὸς καὶ ἐπειδὰν εἰς τὰ ταμιεῖα τῆς διανοίας τῆς ἡμετέρας ἐναποτεθῇ ἀχείρωτος γίνεται πάσαις ταῖς ἐπιβουλαῖς μόνον ἐὰν ἡμεῖς μὴ ῥᾳθυμήσαντες χώραν δῶμεν τῷ τοῦτον ἡμῶν ἀφελέσθαι ἐπιθυμοῦντι.
Ὁ γὰρ ἐχθρὸς ὁ ἡμέτερος ὁ πονηρὸς λέγω διάβολος ἐπειδὰν ἴδῃ πλοῦτον πνευματικὸν συλλεγέντα μέμηνε καὶ θήγει τοὺς ὀδόντας καὶ πολλὴν τὴν ἀγρυπνίαν ἐπιδείκνυται ὥστε καιρὸν ἐπιτήδειον εὑρεῖν καὶ ὑφελέσθαι τι τῶν ἔνδον ἡμῖν ἀποκειμένων.
Οὐδεὶς δὲ ἐκείνῳ καιρὸς ἐπιτήδειος εἰ μὴ μόνον ἡ ῥᾳθυμία ἡ ἡμετέρα διὸ προσήκει διηνεκῶς ἡμᾶς ἐγρηγορέναι καὶ ἀποτειχίζειν ἐκείνῳ τὰς ἐφόδους.
Ἐὰν γὰρ ἴδῃ νήφοντας καὶ πολλὴν τὴν ἀγρυπνίαν ἐπιδεικνυμένους ἐπειδὰν ἅπαξ καὶ δεύτερον ἐπιθέμενος θεάσηται ὡς ἀνονήτοις ἐπιχειρεῖ ἄπεισι λοιπὸν καταισχυνθεὶς εἰδὼς ὅτι οὐδὲν αὐτῷ πλέον ἔσται ἡμῶν πολλὴν τὴν φυλακὴν ἐπιδεικνυμένων.
Ὡς οὖν εἰδότες ὅτι πάντα τὸν παρόντα βίον ἐναγώνιοι τυγχάνειν ὀφείλομεν οὕτως ἑαυτοὺς καθοπλίζωμεν ὡσανεὶ παρεστῶτα τὸν ἐχθρὸν ἔχοντες καὶ ἀδιαλείπτως ἐπιτηροῦντα μή πού τι μικρὸν ἀπονυστάξαντες ἀφορμὴν ἐπιθέσεως αὐτῷ παράσχωμεν.
Οὐχ ὁρᾷς τοὺς πολλὰ χρήματα κεκτημένους ἐπειδὰν ἔφοδον προσδοκῶσι πολεμίων πόσην πρόνοιαν ἐπὶ τὴν τούτων φυλακὴν ἐπιδείκνυνται οἱ μὲν θύραις καὶ μοχλοῖς ἐναποκλείοντες καὶ πᾶσαν ἀσφάλειαν ἐπιδεικνύμενοι οἱ δὲ καὶ εἰς αὐτὴν τὴν γῆν κατορύττοντες ὥστε δυνηθῆναι πάντας λαθεῖν Τὸν αὐτὸν δὴ τρόπον καὶ ἡμᾶς προσήκει τὸν πλοῦτον τῆς ἀρετῆς συναγαγόντας μετὰ πολλῆς φυλάττειν τοῦτον τῆς ἀκριβείας καὶ μὴ προτιθέναι ὑπὸ τοῖς τῶν ἁπάντων ὀφθαλμοῖς ἀλλ' ἐν τῷ ἀσφαλεστάτῳ τῆς διανοίας ταμείῳ τοῦτον κατακρύπτειν καὶ πάσας τὰς ἐφόδους ἀποτειχίζειν τῷ τοῦτον ὑφελέσθαι ἐσπουδακότι ἵνα ἀνάλωτον αὐτὸν διαφυλάξαντες δυνηθῶμεν τῆς ζωῆς μεθιστάμενοι ἐφόδιά τινα ἔχειν πρὸς τὴν ἐντεῦθεν ἀποδημίαν.
Ὥσπερ γὰρ οἱ ἐπὶ τῆς ξένης τυγχάνοντες ἐπειδὰν μέλλωσιν εἰς τὴν οἰκείαν ἐπανιέναι πατρίδα ἀπὸ πολλοῦ τοῦ χρόνου κατὰ μικρὸν σπεύδουσι καὶ ἐπείγονται συναγαγεῖν τοσαῦτα τὰ ἐφόδια ὅσα πρὸς τὸ τῆς ὁδοῦ μῆκος ἀρκεῖν αὐτοῖς δυνήσεται ἵνα μὴ λάθωσιν ἑαυτοὺς λιμῷ παραδιδόντες κατὰ τὸ αὐτὸ ἀκόλουθον καὶ ἡμᾶς καθάπερ ἐπὶ ξένης ἐνταῦθα τυγχάνοντας  ἐνταῦθα ἤδη σκοπεῖν καὶ προαποτίθεσθαι ἑαυτοῖς τὰ διὰ τῆς ἀρετῆς τῆς πνευματικῆς ἐφόδια ἵν' ὅταν προστάξῃ ὁ Δεσπότης εἰς τὴν οἰκείαν ἡμᾶς πατρίδα ἐπανελθεῖν ἐμπαράσκευοι ὦμεν καὶ τὰ μὲν μεθ' ἑαυτῶν ἀποκομίσωμεν τὰ δὲ προπέμψαντες ὦμεν.
Τοιαύτη γὰρ τῶν ἐφοδίων τούτων ἡ φύσις ἅπερ ἂν διὰ τῆς τῶν ἀγαθῶν τούτων πράξεων ἐργασίας θελήσωμεν ἑαυτοῖς προαποθέσθαι προφθάσαντα ἡμᾶς ἐκεῖ τὰς θύρας ἡμῖν ἀνοίγνυσι τῆς παῤῥησίας τῆς πρὸς τὸν Δεσπότην καὶ τὴν εἴσοδον προευτρεπίζει ὥστε μετὰ πάσης ἀδείας εἰσελθεῖν καὶ πολλὴν εὑρεῖν παρὰ τῷ δικαστῇ τὴν εὔνοιαν.
Καὶ ἵνα μάθῃς ἀγαπητὲ ὅτι ταῦτα τοῦτον ἔχει τὸν τρόπον ἐννόει μοι ὅτι ὁ τὴν ἐλεημοσύνην μετὰ δαψιλείας ἐργαζόμενος καὶ ἐνταῦθα ἀγαθῷ συνειδότι τρεφόμενος διατελεῖ καὶ ἐπειδὰν ἐντεῦθεν μεταστῇ.
πολλὴν εὑρίσκει παρὰ τῷ δικαστῇ τὴν φιλανθρωπίαν καὶ τῶν μακαρίων ἐκείνων ῥημάτων ἀκούσεται μετὰ τῶν λοιπῶν Δεῦτε οἱ εὐλογημένοι τοῦ Πατρός μου κληρονομήσατε τὴν ἡτοιμασμένην ὑμῖν βασιλείαν ἀπὸ καταβολῆς κόσμου ὅτι ἐπείνασα καὶ ἐδώκατέ μοι φαγεῖν.
Τὸ αὐτὸ δὴ καὶ ἐπὶ τῶν ἄλλων ἀρετῶν γινόμενον εὕροι τις ἄν.
Οὕτω καὶ ἐπὶ τῆς ἐξομολογήσεως τῶν ἁμαρτιῶν καὶ ἐπὶ τῶν εὐχῶν τῶν μετὰ ἐκτενείας γινομένων συμβήσεται.
Ὅταν γὰρ ἐν τῇ παρούσῃ ζωῇ διὰ τῆς ἐξομολογήσεως ἀπονίψασθαι τὰ πεπλημμελημένα δυνηθῶμεν καὶ τὴν συγχώρησιν εὑρέσθαι παρὰ τοῦ Δεσπότου ἄπιμεν ἐκεῖ καθαροὶ τῶν ἁμαρτημάτων καὶ πολλὴν εὑρήσομεν τὴν παῤῥησίαν ἡμῖν δωρουμένην.
Οὐδὲ γὰρ οἷόν τε λοιπὸν εὑρεῖν τινα παραμυθίαν ἐκεῖ τὸν μὴ ἐν τῷ παρόντι βίῳ ἀπονιψάμενον τὰ ἡμαρτημένα.
Ἐν γὰρ τῷ ᾅδῃ φησὶ τίς ἐξομολογήσεταί σοι Καὶ εἰκότως οὗτος γάρ ἐστιν ὁ τῶν σκαμμάτων καιρὸς καὶ τῶν ἀγώνων καὶ τῶν παλαισμάτων ἐκεῖνος δὲ τῶν στεφάνων καὶ τῶν ἀμοιβῶν καὶ τῶν βραβείων.
Ἀγωνισώμεθα τοίνυν ὡς ἔτι ἐν τῷ σταδίῳ διάγομεν ἵνα ἐν τῷ καιρῷ καθ' ὃν δεῖ τὸν στέφανον κομίσασθαι καὶ τῶν καμάτων τὰς ἀμοιβὰς μὴ γενώμεθα τῶν καταισχυνομένων ἀλλὰ τῶν μετὰ παῤῥησίας τὸν στέφανον ἐπὶ τῆς κεφαλῆς δεχομένων.
Ταῦτα οὐχ ἁπλῶς οὐδὲ μάτην προοιμιαζόμεθα ἐπὶ τῆς ὑμετέρας ἀγάπης ἀλλὰ βουλόμενοι καθ' ἑκάστην ἡμέραν εἰς ὑπόμνησιν ὑμᾶς ἀγαγεῖν τῶν ἀγαθῶν πράξεων ἵνα τέλειοι καὶ ἀπηρτισμένοι τυγχάνοντες καὶ κατὰ τὴν τῆς πολιτείας ἀρετὴν διαλάμποντες γένησθε ἄμεμπτοι καὶ ἀκέραιοι τέκνα Θεοῦ ἀμώμητα καὶ φανήσησθε ὡς φωστῆρες ἐν κόσμῳ λόγον ζωῆς ἐπέχοντες εἰς καύχημα ἡμέτερον εἰς ἡμέραν Χριστοῦ ἵνα καὶ μόνον φαινόμενοι ὠφελῆτε τοὺς ὑμῖν συγγινομένους καὶ τῆς προσούσης ὑμῖν εὐωδίας τῆς πνευματικῆς καὶ τῆς ἀρίστης πολιτείας μεταλαμβάνωσιν οἱ κοινωνοῦντες ὑμῖν τῆς διαλέξεως.
Ὥσπερ γὰρ ἡ τῶν φαύλων συνουσία καταβλάπτειν εἴωθε τοὺς ἀναμιγνυμένους καθάπερ καὶ ὁ μακάριος Παῦλός φησι Φθείρουσιν ἤθη χρηστὰ ὁμιλίαι κακαί οὕτω καὶ ἡ τῶν ἀγαθῶν συνουσία τὰ μέγιστα ὀνίνησι τοὺς πλησιάζοντας.
Διὰ τοῦτο καὶ ὁ φιλάνθρωπος ἡμῶν Δεσπότης συνεχώρησεν ἀναμεμίχθαι τοὺς ἀγαθοὺς τοῖς πονηροῖς ἵνα κερδαίνωσί τι ἐκ τῆς συνουσίας καὶ μὴ ἐναπομένωσι διηνεκῶς τῇ πονηρίᾳ ἀλλὰ συνεχῆ ὑπόμνησιν ἔχοντες τὴν ἐκείνων θέαν καρπώσωνταί τι πλέον ἐκ τῆς τούτων συνουσίας.
Τοσαύτη γὰρ τῆς ἀρετῆς ἡ ἰσχὺς ὡς καὶ τοὺς μὴ μετιόντας αὐτὴν σφόδρα αὐτὴν αἰδεῖσθαι καὶ πολὺν τὸν ὑπὲρ αὐτῆς ἔπαινον διεξιέναι.
Τὸν αὐτὸν δὴ τρόπον καὶ ἡ κακία πάλιν καὶ ὑπ' αὐτῶν τῶν μετιόντων αὐτὴν διηνεκῶς βάλλεται ταῖς κατηγορίαις οὕτως ἐστὶ πᾶσι δήλη καὶ καταφανὴς καὶ οὐδένα εὑρήσεις ποτὲ ταχέως ἐπὶ ταύτῃ παῤῥησιαζόμενον ἀλλὰ καὶ τὸ θαυμαστὸν ὅτι ἃ διὰ τῶν ἔργων πράττειν ἐπιχειροῦσι πολλάκις τοῖς λόγοις κακίζουσι καὶ λανθάνειν τοὺς πολλοὺς βούλονται.
Καὶ τοῦτο δὲ τῆς τοῦ Θεοῦ φιλανθρωπίας ἣν περὶ τὸ τῶν ἀνθρώπων γένος ἐπεδείξατο τὸ ἑκάστῳ ἡμῶν ἐπιθεῖναι κριτήριον ἀδέκαστον τὸ συνειδὸς ἔχον ἀκριβῆ τὴν διάγνωσιν τῶν καλῶν καὶ τῶν οὐ τοιούτων ὃ δὴ μάλιστα καὶ πάσης ἡμᾶς ἀπολογίας ἀποστερῆσαι δυνήσεται οὐ δι' ἄγνοιαν προσπταίοντας τοῖς ἁμαρτήμασιν ἀλλὰ διὸ ῥᾳθυμίαν ψυχῆς καὶ ἀμέλειαν τῆς ἀρετῆς.
Ταῦτα καθ' ἑκάστην ὥραν στρέφοντες παρ' ἑαυτοῖς πολλὴν ποιώμεθα τὴν μέριμναν ὑπὲρ τῆς ἑαυτῶν σωτηρίας ἵνα μὴ τοῦ χρόνου παρατρέχοντος λάθωμεν ἑαυτοὺς τὰ μέγιστα ζημιοῦντες.
Ἀλλὰ τῶν μὲν προοιμίων ἅλις ἀκούσωμεν δὲ εἰ δοκεῖ τίνα ἐστὶν ἃ καὶ σήμερον ἡμᾶς διδάξαι βούλεται ἡ τοῦ Πνεύματος χάρις διὰ τῆς τοῦ Μωϋσέως γλώττης.
Καὶ εἶπε φησὶν ὁ Θεὸς Συναχθήτω τὸ ὕδωρ τὸ ὑποκάτω τοῦ οὐρανοῦ εἰς συναγωγὴν μίαν καὶ ὀφθήτω ἡ ξηρά καὶ ἐγένετο οὕτω.
Βλέπε μοι ἀγαπητὲ ἐνταῦθα τάξιν καὶ ἀκολουθίαν ἀρίστην.
Ἐπειδὴ γὰρ εἶπεν ἐν ἀρχῇ ὅτι Ἦν ἡ γῆ ἀόρατος καὶ ἀκατασκεύαστος τῷ καὶ τῷ σκότῳ καὶ τοῖς ὕδασι καλύπτεσθαι εἶτα τῇ δευτέρᾳ ἡμέρᾳ τὸ στερέωμα κελεύσας γενέσθαι τὸν χωρισμὸν τῶν ὑδάτων εἰργάσατο καλέσας τὸ στερέωμα οὐρανόν νῦν πάλιν διδάσκει ἡμᾶς ὅτι ἐν τῇ τρίτῃ ἡμέρᾳ τὸ ὕδωρ τὸ ὑποκάτω τοῦ οὐρανοῦ ἤτοι τοῦ στερεώματος προσέταξεν εἰς μίαν συναγωγὴν συνελθὸν χώραν παρασχεῖν καὶ ὀφθῆναι τὴν ξηράν καὶ ἐγένετο οὕτως Ἐπειδὴ γὰρ ἅπαντα ὑδάτων ἐπεπλήρωτο κελεύει εἰς μίαν συναγωγὴν ὑδάτων τὸ πλῆθος συνελθεῖν ἵνα οὕτως ὀφθῇ ἡ ξηρά.
Σκόπει πῶς κατὰ μικρὸν ἡμῖν τὴν διακόσμησιν καὶ τὴν εὐμορφίαν αὐτῆς παραδείκνυσι.
Καὶ ἐγένετο φησὶν οὕτω.
Πῶς Ὡς προσέταξεν ὁ Δεσπότης.
Εἶπε μόνον καὶ τὸ ἔργον ἠκολούθησε.
Τοῦτο γὰρ ἴδιον Θεοῦ τὸ κατὰ τὸ ἑαυτοῦ βούλημα τὰ δημιουργήματα ἡνιοχεῖν.
Καὶ συνήχθη φησὶ τὸ ὕδωρ τὸ ὑποκάτω τοῦ οὐρανοῦ εἰς τὰς συναγωγὰς αὐτῶν καὶ ὤφθη ἡ ξηρά.
Καθάπερ ἐπὶ τοῦ φωτὸς σκότους ὄντος πανταχοῦ ἐκέλευσε παραχθῆναι τὸ φῶς καὶ διαχωρισμὸν εἰργάσατο τοῦ φωτὸς καὶ τοῦ σκότους ὥστε τὸ μὲν τῇ ἡμέρᾳ ἀποκληρῶσαι τὸ δὲ τῇ νυκτί καὶ ἐπὶ τῶν ὑδάτων πάλιν τὸ στερέωμα παραγαγὼν τὰ μὲν τὴν ἄνω χώραν ἐπέχειν ἐκέλευσε τὰ δὲ ὑπὸ τὸ στερέωμα εἶναι οὕτω καὶ νῦν αὐτὰ ταῦτα τὰ ὕδατα τὰ ὑποκάτω τοῦ στερεώματος προστάσσει εἰς μίαν συναγωγὴν συνδραμεῖν ἵνα φανῇ ἡ ξηρὰ καὶ τότε καὶ ταύτῃ τὸ οἰκεῖον ἐπιθῇ ὄνομα ὥσπερ ἐπὶ τοῦ φωτὸς καὶ τοῦ σκότους.
Συνήχθη γὰρ φησὶ τὰ ὕδατα εἰς τὰς συναγωγὰς αὐτῶν καὶ ὤφθη ἡ ξηρὰ καὶ ἐκάλεσεν ὁ Θεὸς τὴν ξηρὰν γῆν.
Εἶδες ἀγαπητὲ πῶς ἀόρατον οὖσαν καὶ ἀκατασκεύαστον καθάπερ ὑπὸ παραπετάσμασί τισι καλυπτομένην τοῖς ὕδασιν ἀπαμφιάσας ὡς εἰπεῖν δείκνυσιν ἡμῖν αὐτῆς τέως τὸ πρόσωπον ἐπιθεὶς αὐτῇ τὴν οἰκείαν προσηγορίαν Καὶ τὰ συστήματα φησὶ τῶν ὑδάτων ἐκάλεσε θαλάσσας.
Ἰδοὺ καὶ τὰ ὕδατα ἔλαβε τὴν οἰκείαν προσηγορίαν.
Καθάπερ γάρ τις τεχνίτης ἄριστος ἐπειδὰν μέλλῃ κατασκευάζειν τι σκεῦος διὰ τῆς οἰκείας ἐπιστήμης οὐ πρότερον τούτῳ τὴν οἰκείαν προσηγορίαν ἐπιτίθησι μέχρις ἂν τὸ τέλος ἐπιθῇ τῷ κατασκευαζομένῳ οὕτω δὴ καὶ ὁ φιλάνθρωπος Δεσπότης οὐ πρότερον τὰς προσηγορίας τοῖς στοιχείοις ἐπιτίθησι μέχρις ἂν εἰς τὴν οἰκείαν χώραν τῷ οἰκείῳ προστάγματι ἐναποθῆται Ἐπεὶ οὖν ἐδέξατο καὶ ἡ γῆ τὴν ἑαυτῆς προσηγορίαν καὶ πρὸς τὴν οἰκείαν μορφὴν ἐπανῆλθε καὶ τὰ ὕδατα συναχθέντα πάλιν τῆς οἰκείας ὀνομασίας ἠξιώθη.
Ἐκάλεσε γὰρ φησὶ τὰ συστήματα τῶν ὑδάτων θαλάσσας καὶ ἐπήγαγε πάλιν Καὶ εἶδεν ὁ Θεὸς ὅτι καλόν.
Ἐπειδὴ γὰρ ἀσθενὴς οὖσα τῶν ἀνθρώπων ἡ φύσις οὐκ ἤρκει πρὸς ἀξίαν ἐπαινέσαι τὰ τοῦ Θεοῦ δημιουργήματα προλαβοῦσα ἡ θεία Γραφὴ τὸν ὑπ' αὐτοῦ τοῦ δημιουργοῦ ἔπαινον ἡμᾶς διδάσκει.
Ὅταν τοίνυν μάθῃς ὅτι καὶ αὐτῷ τῷ παραγαγόντι καλὰ ὤφθη τὰ γεγενημένα μεῖζον μὲν ἕξεις τὸ θαῦμα οὐδὲν δὲ πλέον εἰς ἔπαινον καὶ ἐγκωμίου λόγον εἰσενεγκεῖν δυνήσῃ.
Τοιοῦτον γὰρ ἔχεις Δεσπότην τοιαῦτα ἐργαζόμενον ἃ μηδὲ τὸν παρ' ἡμῶν ἔπαινον δέξασθαι δύναται.
Πῶς γὰρ ἂν δυνηθείη ἀνθρωπίνη φύσις Θεοῦ ἔργα κατ' ἀξίαν ἐπαινέσαι.
ἢ ὑμνῆσαί ποτε Καὶ θέα μοι λοιπὸν ἐνταῦθα διὰ τῶν ἐπαγομένων τοῦ εὐμηχάνου Θεοῦ τὴν ἄφατον σοφίαν.
Ἐπειδὴ γὰρ φανερὸν ἡμῖν τῆς γῆς τὸ πρόσωπον ἔδειξε λοιπὸν τῷ οἰκείῳ προστάγματι τὴν προσήκουσαν εὐμορφίαν αὐτῇ χαρίζεται καλλωπίζων αὐτῆς τὸ πρόσωπον τῇ ποικιλίᾳ τῶν σπερμάτων.
Καὶ εἶπε φησὶν ὁ Θεός Βλαστησάτω ἡ γῆ βοτάνην χόρτου σπεῖρον σπέρμα κατὰ γένος καὶ καθ' ὁμοιότητα καὶ ξύλον κάρπιμον ποιοῦν καρπὸν οὗ τὸ σπέρμα αὐτοῦ ἐν αὐτῷ καθ' ὁμοιότητα κατὰ γένος ἐπὶ τῆς γῆς.
Καὶ ἐγένετο οὕτως.
Τί ἐστι τὸ Καὶ ἐγένετο οὕτως Προσέταξε φησὶν ὁ Δεσπότης καὶ εὐθέως ἡ γῆ τὰς οἰκείας ὠδῖνας διεγείρουσα πρὸς τὴν τῶν σπερμάτων βλάστην ἑαυτὴν ηὐτρέπισε.
Καὶ ἐξήνεγκε φησὶν ἡ γῆ βοτάνην χόρτου σπεῖρον σπέρμα κατὰ γένος καὶ καθ' ὁμοιότητα καὶ ξύλον κάρπιμον ποιοῦν καρπὸν οὗ τὸ σπέρμα αὐτοῦ ἐν αὐτῷ κατὰ γένος ἐπὶ τῆς γῆς.
Ἐννόει μοι ἐνταῦθα ἀγαπητὲ πῶς τῷ ῥήματι τοῦ Δεσπότου τὰ πάντα ἐγένετο τῇ γῇ.
Οὔτε γὰρ ἄνθρωπος ἦν ὁ ἐργαζόμενος οὐκ ἄροτρον οὐ βοῶν συνεργία οὐκ ἄλλη τις περὶ αὐτὴν ἐπιμέλεια ἀλλὰ μόνον ἤκουσε τοῦ ἐπιτάγματος καὶ εὐθέως τὰ παρ' ἑαυτῆς ἐπεδείξατο.
Ἐκ τούτου μανθάνομεν ὅτι καὶ νῦν οὐ τῶν γηπόνων ἡ ἐπιμέλεια οὐδὲ ὁ πόνος καὶ ἡ λοιπὴ ταλαιπωρία ἡ κατὰ τὴν γεωργίαν γινομένη τῶν καρπῶν ἡμῖν τὴν φορὰν χαρίζεται ἀλλὰ πρὸ τούτων ἁπάντων τὸ τοῦ Θεοῦ ῥῆμα τὸ ἐξ ἀρχῆς πρὸς αὐτὴν γενόμενον.
Ἄλλως τε δὲ καὶ τὴν μετὰ ταῦτα ἀγνωμοσύνην τῶν ἀνθρώπων διορθουμένη ἡ θεία Γραφὴ ἀκριβῶς ἡμῖν ἅπαντα διηγεῖται κατὰ τὴν τάξιν τῶν γεγονότων ἵνα ἀναστείλῃ τῶν μάτην φθεγγομένων τὰς ἀπὸ τῶν οἰκείων λογισμῶν ληρωδίας τῶν λέγειν ἐπιχειρούντων ὅτι τῆς τοῦ ἡλίου συνεργίας δεῖ πρὸς τὴν τῶν καρπῶν τελεσφόρησιν.
Εἰσὶ δέ τινες οἳ καὶ τῶν ἄστρων τισὶ ταῦτα ἐπιγράφειν ἐπιχειροῦσι.
Διὰ τοῦτο διδάσκει ἡμᾶς τὸ Πνεῦμα τὸ ἅγιον ὅτι πρὸ τῆς τῶν στοιχείων τούτων δημιουργίας τῷ λόγῳ αὐτοῦ καὶ τῷ προστάγματι εἴκουσα ἡ γῆ πάντα τὰ σπέρματα ἐκδίδωσιν οὐδενὸς ἑτέρου δεηθεῖσα πρὸς συνεργίαν.
Ἤρκεσε γὰρ αὐτῇ ἀντὶ πάντων τὸ ῥῆμα ἐκεῖνο τὸ λέγον Βλαστησάτω ἡ γῆ βοτάνην χόρτου.
Κατακολουθοῦντες τοίνυν τῇ θείᾳ Γραφῇ μηδέποτε ἀνεχώμεθα τῶν ἁπλῶς τὰ παριστάμενα λεγόντων.
Κἂν γὰρ ἄνθρωποι τὴν γῆν ἐργάζωνται κἂν τὴν ἀπὸ τῶν ἀλόγων συνεργίαν ἔχωσι καὶ πολλὴν τῇ γῇ ἐπιμέλειαν ἐπιδείξωνται κἂν ἀέρων εὐκρασία γένηται καὶ πάντα τὰ ἄλλα συνδράμῃ εἰ μὴ τὸ νεῦμα τοῦ Δεσπότου γένοιτο πάντα εἰκῆ καὶ μάτην καὶ οὐδὲν ἔσται πλέον τῶν πολλῶν πόνων καὶ καμάτων μὴ τῆς ἄνωθεν χειρὸς συνεφαπτομένης καὶ τὴν τελεσφόρησιν χαριζομένης τοῖς γινομένοις.
Τίς οὐκ ἂν ἐκπλαγείη καὶ θαυμάσειεν ἐννοῶν ὅπως τοῦ Δεσπότου τὸ ῥῆμα τὸ λέγον Βλαστησάτω ἡ γῆ βοτάνην χόρτου εἰς αὐτὰς τῆς γῆς τὰς λαγόνας κατελθὸν καθάπερ πέπλῳ τινὶ θαυμαστῷ οὕτω τῇ τῶν ἀνθῶν ποικιλίᾳ τῆς γῆς τὸ πρόσωπον κατεκόσμησε Καὶ ἦν ἰδεῖν ἀθρόον τὴν πρότερον ἄμορφον καὶ ἀκατασκεύαστον τοσοῦτον δεξαμένην τὸ κάλλος ὡς μικροῦ δεῖν ἁμιλλᾶσθαι τῷ οὐρανῷ.
Καθάπερ γὰρ ἐκεῖνος μετ' οὐ πολὺ μέλλει κοσμεῖσθαι τῇ τῶν ἄστρων ποικιλίᾳ οὕτω καὶ αὐτὴ τῇ διαφορᾷ τῶν ἀνθῶν οὕτως ἐκαλλωπίσατο ὡς καὶ τὸν δημιουργὸν εἰς ἔπαινον ἄγειν Εἶδε γὰρ φησὶν ὁ Θεὸς ὅτι καλόν.
Εἶδες πῶς καθ' ἕκαστον τῶν γινομένων δείκνυσιν ἐπαινοῦντα τὸν δημιουργὸν ἵνα μετὰ ταῦτα ἡ τῶν ἀνθρώπων φύσις ταῦτα διδασκομένη ἐκ τῶν δημιουργημάτων ἀνατρέχῃ πρὸς τὸν δημιουργήσαντα Εἰ γὰρ τὰ δημιουργήματα τοιαῦτα ὄντα νικᾷ τὴν φύσιν τὴν ἀνθρωπίνην καὶ οὐδεὶς ἂν αὐτὰ κατ' ἀξίαν ἐπαινέσαι δυνήσεται τί ἄν τις εἰπεῖν δυνηθείη περὶ αὐτοῦ τοῦ δημιουργοῦ Καὶ εἶδε φησὶν ὁ Θεὸς ὅτι καλόν.
Καὶ ἐγένετο ἑσπέρα καὶ ἐγένετο πρωῒ ἡμέρα τρίτη.
Ὁρᾷς πῶς τῇ συνεχείᾳ τῆς διδασκαλίας ἐμπῆξαι βούλεται τῇ διανοίᾳ τῇ ἡμετέρᾳ τῶν λεγομένων τὴν δύναμιν Ἐχρῆν γὰρ εἰπεῖν καὶ ἐγένετο ἡμέρα τρίτη.
Ἀλλ' ὅρα πῶς καθ' ἑκάστην ἡμέραν οὕτω φησὶ Καὶ ἐγένετο ἑσπέρα καὶ ἐγένετο πρωῒ ἡμέρα τρίτη οὐχ ἁπλῶς οὐδὲ εἰκῆ ἀλλ' ἵνα μὴ συγχέωμεν τὴν τάξιν μηδὲ νομίζωμεν ἑσπέρας καταλαβούσης τέλος εἰληφέναι τὴν ἡμέραν ἀλλ' ἴδωμεν ὅτι ἡ μὲν ἑσπέρα τέλος ἐστὶ τοῦ φωτὸς καὶ ἀρχὴ τῆς νυκτὸς ὁ δὲ ὄρθρος τέλος τῆς νυκτὸς καὶ πλήρωμα τῆς ἡμέρας.
Τοῦτο γὰρ ἡμᾶς βούλεται διδάξαι ὁ μακάριος Μωϋσῆς λέγων Καὶ ἐγένετο ἑσπέρα καὶ ἐγένετο πρωῒ ἡμέρα τρίτη.
Καὶ μὴ ξενισθῇς ἀγαπητὲ εἰ ταῦτα πολλάκις καὶ συνεχῶς λέγει ἡ θεία Γραφή.
Εἰ γὰρ καὶ μετὰ τὴν τοσαύτην συνέχειαν ἔτι οἱ τῇ πλάνῃ προκατειλημμένοι Ἰουδαῖοι οἱ πεπωρωμένοι τὴν καρδίαν φιλονεικεῖν πειρῶνται καὶ τὴν ἑσπέραν ἀρχὴν τῆς ἐπιούσης ἡμέρας εἶναι νομίζουσιν ἀπατῶντες ἑαυτοὺς καὶ παραλογιζόμενοι καὶ τῇ σκιᾷ ἔτι παρακαθήμενοι τῆς ἀληθείας οὕτω πᾶσι δήλης γεγενημένης καὶ τῷ λύχνῳ προσεδρεύοντες τοῦ ἡλίου τῆς δικαιοσύνης πανταχοῦ τὰς οἰκείας ἀκτῖνας ἀφιέντος εἰ μὴ τοσαύτῃ τῇ διδασκαλίᾳ μετὰ πολλῆς τῆς ἀκριβείας ἐχρήσατο τίς ἂν ἤνεγκε τῶν ἀγνωμόνων τὴν φιλονεικίαν Ἀλλ' ἐκεῖνοι μὲν τῆς οἰκείας ἀνοίας ἀναμενέτωσαν τὰ ἐπίχειρα ἡμεῖς δὲ οἱ καταξιωθέντες τὰς μαρμαρυγὰς δέξασθαι τοῦ ἡλίου τῆς δικαιοσύνης πειθώμεθα τῇ τῆς θείας Γραφῆς διδασκαλίᾳ καὶ τῷ κανόνι ταύτης ἐξακολουθοῦντες οὕτω τὰ ὑγιῆ δόγματα ἐναποθώμεθα τοῖς ταμείοις τῆς διανοίας τῆς ἡμετέρας καὶ μετὰ τῆς τούτων φυλακῆς πολλὴν πρόνοιαν τῆς ἑαυτῶν σωτηρίας ποιώμεθα καὶ τὰ λυμαινόμενα ἡμῶν τὴν κατὰ ψυχὴν ὑγίειαν φεύγωμεν καθάπερ δηλητηρίων φαρμάκων πάντων τῶν τοιούτων ἀπεχόμενοι.
Πολὺ γὰρ μείζων αὕτη ἡ βλάβη καὶ τοσούτῳ μείζων ὅσῳ ψυχὴ σώματος βελτίων.
Ἐκεῖνα μὲν γὰρ τὰ φάρμακα τὸν σωματικὸν τοῦτον θάνατον ἐπάγει τὰ δὲ τὴν ὑγίειαν τῆς ψυχῆς λυμαινόμενα τὸν αἰώνιον ἡμῖν θάνατον προξενεῖ.
Τίνα δέ ἐστι τὰ λυμαινόμενα ἡμᾶς Πολλὰ μὲν καὶ διάφορα μάλιστα δὲ τὸ πρὸς τὴν δόξαν ἐπτοῆσθαι τὴν ἀνθρωπίνην καὶ μὴ εἰδέναι ταύτης ὑπερορᾷν.
Τοῦτο γὰρ ἡμῖν αἴτιον πολλῶν γίνεται κακῶν καὶ εἴ τινα ἔχομεν πλοῦτον πνευματικὸν τοῦτον κενοῖ καὶ ἐρήμους ἡμᾶς καθίστησι τῆς ἐντεῦθεν ὠφελείας.
Τί οὖν ἂν γένοιτο ταύτης τῆς λύμης ὀλεθριώτερον ὅταν καὶ ἃ δοκοῦμεν ἔχειν ἀφίπτασθαι ἡμῶν παρασκευάζει Οὕτως ὁ Φαρισαῖος ἐκεῖνος τοῦ τελώνου γέγονεν ἐλάττων οὐ δυνηθεὶς κρατῆσαι τῆς οἰκείας γλώττης ἀλλὰ δι' ἐκείνης καθάπερ διὰ θυρίδος τινὸς ἐκχέας πάντα αὐτοῦ τὸν πλοῦτον.
Τοσοῦτόν ἐστι κενοδοξία κακόν.
Εἰπὲ γάρ μοι τίνος ἕνεκεν καὶ διὰ τί ἐπτόησαι περὶ τὸν τῶν ἀνθρώπων ἔπαινον Οὐκ οἶσθα ὅτι καθάπερ σκιὰ καὶ εἴ τι ταύτης εὐτελέστερον οὕτως ὁ παρὰ τούτων ἔπαινος εἰς τὸν ἀέρα διαχυθεὶς ἀφανίζεται Ἄλλως τε καὶ εὐπερίτρεπτος καὶ εὐμετάβλητός ἐστιν ἡ τῶν ἀνθρώπων φύσις καὶ οἱ αὐτοὶ νῦν μὲν ἐπαινοῦσι νῦν δὲ κακίζουσι τὸν αὐτόν ἐπὶ δὲ τῆς τοῦ Θεοῦ ψήφου οὐκ ἄν ποτε τοῦτο γένοιτο.
Μὴ τοίνυν ἀνόητοι ὦμεν μηδὲ εἰκῆ καὶ μάτην ἑαυτοὺς ἀπατῶμεν.
Κἂν γὰρ ποιῶμέν τι ἀγαθὸν μὴ διὰ τοῦτο δὲ μόνον αὐτὸ μετερχώμεθα ἵνα τὴν ἐντολὴν πληρώσωμεν τοῦ ἡμετέρου Δεσπότου κἀκείνῳ μόνῳ γνώριμοι γενώμεθα εἰκῆ τὸν πόνον ὑπομένομεν τοῦ ἐντεῦθεν καρποῦ ἑαυτοὺς ἀποστεροῦντες.
Ὁ γὰρ διὰ τὸ θηρᾶσθαι τὴν παρὰ τῶν ἀνθρώπων δόξαν τι τῶν ἀγαθῶν ἐργαζόμενος κἄν τε ταύτης ἀπολαῦσαι δυνηθῇ κἄν τε μή πολλάκις γὰρ καὶ διὰ τοῦτο πάντα πράττων οὐδὲ ἐπιτυχεῖν ταύτης δυνήσεται κἄν τε οὖν ἐπιτύχῃ κἄν τε ἀποτύχῃ ἀρκοῦσαν εἴληφεν ἐνταῦθα τὴν ἀμοιβὴν καὶ οὐδεμίαν λήψεται ἐκεῖ ὑπὲρ τούτου ἀνταπόδοσιν.
Διὰ τί Ἐπειδὴ προλαβὼν ἑαυτὸν ἀπεστέρησε τῆς παρὰ τοῦ κριτοῦ φιλοτιμίας προτιμήσας τὰ παρόντα τῶν μελλόντων καὶ τὴν παρὰ τῶν ἀνθρώπων δόξαν τῆς ψήφου τοῦ δικαίου κριτοῦ.
Πάλιν ἂν δι' αὐτὸ τοῦτο μόνον ἐργαζώμεθά τι τῶν πνευματικῶν ὥστε ἐκείνῳ μόνον ἀρέσαι τῷ ἀκοιμήτῳ ὀφθαλμῷ ᾧ πάντα γυμνά ἐστι καὶ τετραχηλισμένα καὶ ὁ θησαυρὸς ἡμῖν ἀνάλωτος μένει καὶ τὰ τῆς ἀμοιβῆς ἀκέραια καὶ ἡ χρηστὴ προσδοκία ἐντεῦθεν ἡμῖν ἤδη πολλὴν παρέχει τὴν παραμυθίαν καὶ μετὰ τοῦ ἐν ἀσύλῳ ταμιείῳ ἐκείνην ἡμῖν διαφυλάττεσθαι τὴν ἀμοιβὴν καὶ ἡ παρὰ τῶν ἀνθρώπων ἀκολουθήσειε δόξα.
Τότε γὰρ αὐτῆς μᾶλλον μετὰ δαψιλείας ἀπολαύομεν ὅταν αὐτῆς ὑπερορῶμεν ὅταν αὐτὴν μὴ ζητῶμεν ὅταν αὐτὴν μὴ διώκωμεν.
Καὶ τί θαυμάζεις εἰ ἐπὶ τῶν τὴν πνευματικὴν φιλοσοφίαν μετιόντων τοῦτο γίνεται ὅπου γε καὶ ἐπὶ τῶν περὶ τὰ τοῦ κόσμου πράγματα ἐπτοημένων τούτων μάλιστα οἱ πλείους καταφρονοῦσι καὶ ὑπερορῶσι τῶν ἐπιζητεῖν βουλομένων τὴν παρὰ τῶν ἀνθρώπων εὐφημίαν καὶ εὑρήσεις παρὰ πάντων αὐτοὺς σκωπτομένους ἐπὶ τῷ τῆς κενοδοξίας ἐφίεσθαι Τί οὖν ἀθλιώτερον γένοιτο ἡμῶν τῶν τὰ πνευματικὰ μετιόντων εἰ μέλλοιμεν ὁμοίως ἐκείνοις περὶ τὰς τῶν ἀνθρώπων κεχηνέναι εὐφημίας καὶ μὴ ἀρκεῖσθαι τῷ ἐπαίνῳ τῷ παρὰ τοῦ Θεοῦ καθάπερ καὶ ὁ Παῦλός φησιν Οὗ ὁ ἔπαινος οὐκ ἐξ ἀνθρώπων ἀλλ' ἐκ τοῦ Θεοῦ.
Οὐχ ὁρᾷς ἀγαπητὲ καὶ ἐν ταῖς ἱπποδρομίαις ὅπως οἱ τοὺς ἵππους ἐλαύνοντες παντὸς τοῦ δήμου καθημένου καὶ μυρίας εὐφημίας καταχέοντος οὐκ ἐπιστρέφονται οὐδὲ ἡδονὴν τὴν ἐκ τῆς ἐκείνων εὐφημίας καρποῦνται ἀλλὰ πρὸς ἕνα μόνον ὁρῶσι τὸν βασιλέα τὸν ἐν μέσῳ καθήμενον καὶ τῷ νεύματι ἐκείνου προσέχοντες παντὸς ὑπερορῶσι τοῦ πλήθους καὶ τότε μόνον μέγα φρονοῦσιν ἐπειδὰν ἐκεῖνος αὐτοὺς στεφανώσῃ Τούτους δὴ καὶ σὺ μιμούμενος μὴ πολὺν λόγον ποιοῦ τῆς τῶν ἀνθρώπων εὐφημίας μηδὲ διὰ τοῦτο τὴν ἀρετὴν μετέρχου ἀλλὰ τὴν παρὰ τοῦ δικαίου κριτοῦ ψῆφον ἀνάμενε καὶ τῷ ἐκείνου νεύματι προσέχων οὕτως σου τὸν βίον ἅπαντα οἰκονόμει ἵνα καὶ ἐνταῦθα διηνεκῶς ᾖς ταῖς χρησταῖς ἐλπίσι τρεφόμενος κἀκεῖ τῶν αἰωνίων ἀπολαύσῃς ἀγαθῶν ὧν γένοιτο πάντας ἡμᾶς ἐπιτυχεῖν χάριτι καὶ φιλανθρωπίᾳ τοῦ Κυρίου ἡμῶν Ἰησοῦ Χριστοῦ μεθ' οὗ τῷ Πατρὶ ἅμα τῷ ἁγίῳ Πνεύματι δόξα κράτος τιμὴ νῦν καὶ ἀεὶ καὶ εἰς τοὺς αἰῶνας τῶν αἰώνων.
Καὶ εἶπεν ὁ Θεός Γενηθήτωσαν φωστῆρες ἐν τῷ στερεώματι τοῦ οὐρανοῦ εἰς φαῦσιν ἐπὶ τῆς γῆς τοῦ διαχωρίζειν ἀναμέσον τῆς ἡμέρας καὶ ἀναμέσον τῆς νυκτὸς καὶ ἔστωσαν εἰς σημεῖα καὶ εἰς καιροὺς καὶ εἰς ἡμέρας καὶ εἰς ἐνιαυτούς.
Βούλομαι τῆς συνήθους ἅψασθαι διδασκαλίας καὶ ὀκνῶ καὶ ἀναδύομαι νέφος γὰρ ἀθυμίας ἐπελθὸν συνέχεε καὶ συνετάραξέ μου τὸν λογισμόν μᾶλλον δὲ οὐκ ἀθυμίας μόνον ἀλλὰ καὶ θυμοῦ καὶ οὐκ οἶδ' ὅ τι πράξω ἀπορία γὰρ κατέχει τὴν διάνοιαν.
Ὅταν γὰρ ἐννοήσω ὅτι μικρὸν πνεύσαντος τοῦ διαβόλου πᾶσαν ἡμῶν ἐκείνην τὴν συνεχῆ διδασκαλίαν καὶ τὴν καθημερινὴν παραίνεσιν λήθῃ παραδόντες εἰς τὴν σατανικὴν πομπὴν ἐκείνην ἅπαντες δεδραμήκατε τὴν ἱπποδρομίαν καταλαβόντες ποίᾳ προθυμίᾳ δυνήσομαι πάλιν τὴν πρὸς ὑμᾶς ποιήσασθαι διδασκαλίαν τῶν προτέρων οὕτως ἀθρόον διαῤῥυέντων Τὸ γὰρ μάλιστα ἐπιτεῖνόν μοι τὴν ἀθυμίαν καὶ σφοδρότερόν μοι τὸν θυμὸν ἐργαζόμενον τοῦτό ἐστιν ὅτι μετὰ τῆς παραινέσεως τῆς ἡμετέρας καὶ τὴν αἰδῶ τῆς ἁγίας τεσσαρακοστῆς ἐξεβάλετε τῆς ἑαυτῶν ψυχῆς καὶ οὕτω τοῖς τοῦ διαβόλου δικτύοις ἑαυτοὺς ἐκδεδώκατε.
Πῶς ἄν τις δυνηθείη κἂν λιθίνην ἔχῃ ψυχὴν πράως ἐνεγκεῖν τὴν τοσαύτην ὑμῶν ὀλιγωρίαν Αἰσχύνομαι πιστεύσατε καὶ ἐρυθριῶ ὅταν ἴδω μάτην ἡμᾶς πονουμένους καὶ εἰς πέτρας τὸν σπόρον καταβάλλοντας.
Ἀλλ' ἐμοὶ μὲν κἄν τε ἀκούητε τῶν λεγομένων κἄν τε παρακούητε τὰ τῶν μισθῶν ἀπηρτισμένα τυγχάνει.
Τὸ γὰρ ἐμαυτοῦ πᾶν ποιῶν διετέλεσα καὶ τὸ ἀργύριον κατέβαλον καὶ τὴν νουθεσίαν ἐποιησάμην δέδοικα δὲ καὶ ἀγωνιῶ μὴ τούτῳ αὐτῷ πλείονος ἡμῖν κατηγορήσεως αἴτιος γένωμαι.
Ὁ γὰρ δοῦλος φησὶν ἐκεῖνος ὁ εἰδὼς τὸ θέλημα τοῦ κυρίου αὐτοῦ καὶ μὴ ποιήσας δαρήσεται πολλάς.
Οὐδὲ γὰρ εἰς ἄγνοιαν ὑμῶν τις ἔχει καταφυγεῖν οὕτως ἡμῶν καθ' ἑκάστην ἡμέραν τὰ αὐτὰ ἐνηχούντων καὶ ὑποδεικνύντων καὶ τὰς διαβολικὰς πάγας καὶ τῆς ἀρετῆς τὴν πολλὴν εὐκολίαν ἐὰν νήφειν βουλοίμεθα.
Ἢ οὐκ ἴστε ὅτι τοὺς οὕτω τῆς ἑαυτῶν σωτηρίας ἀμελοῦντας καί ποτε μὲν ἐνταῦθα παραγινομένους ἄλλοτε δὲ εἰς τὰ τοῦ διαβόλου δίκτυα ἑαυτοὺς ἐκδιδόντας τοῖς κυσὶ παραβάλλει ἡ θεία Γραφή Ἄνθρωπος γὰρ φησὶν ἀποστρέφων ἀπὸ τῆς ἁμαρτίας αὐτοῦ καὶ πάλιν εἰς αὐτὴν ἐπανιὼν ὅμοιός ἐστι κυνὶ ἐπιστρέφοντι ἐπὶ τὸν ἴδιον ἔμετον.
Ὁρᾷς τίνι ἐοίκασιν οἱ πρὸς τὴν θέαν ἐκείνην τὴν παράνομον δεδραμηκότες Οὐκ ἠκούσατε τοῦ Χριστοῦ λέγοντος Πᾶς ὁ ἀκούων μου τοὺς λόγους τούτους καὶ μὴ ποιῶν αὐτοὺς ὁμοιωθήσεται ἀνδρὶ μωρῷ ὅστις ᾠκοδόμησε τὴν οἰκίαν αὐτοῦ ἐπὶ τὴν ἄμμον καὶ ἦλθον οἱ ποταμοὶ καὶ ἔπνευσαν οἱ ἄνεμοι καὶ προσέῤῥηξαν τῇ οἰκίᾳ ἐκείνῃ καὶ ἔπεσε καὶ ἦν ἡ πτῶσις αὐτῆς μεγάλη Οἱ δὲ εἰς τὴν ἱπποδρομίαν δεδραμηκότες καὶ τούτου χείρους γεγόνασιν.
Ἐκείνου γὰρ ἡ οἰκία κἂν μετὰ τὴν προσβολὴν τὴν κατάπτωσιν ὑπέμεινε ποταμοὺς γὰρ καὶ ἀνέμους εἶπεν οὐχ ἵνα ὑδάτων πλῆθος αἰνίξηται ἡμῖν καὶ ἀνέμων σφοδρότητα ἀλλὰ τῶν πειρασμῶν τὴν ἐπαγωγὴν τὴν σφοδράν καὶ τὴν κατάπτωσιν τῆς οἰκίας οὐχ ἵνα περὶ αἰσθητῆς οἰκίας νομίσωμεν περὶ γὰρ ψυχῆς ὁ λόγος τῆς ἀπὸ τῆς τῶν δεινῶν προσβολῆς καταπιπτούσης καὶ μὴ δυνηθείσης ἀντισχεῖν ἐφ' ὑμῶν δὲ οὔτε ἄνεμος ἐκινήθη οὔτε ποταμοὶ προσέῤῥηξαν ἀλλ' ἁπλῶς αὔρα τις μικρὰ διαβολικὴ ἔπνευσε καὶ πάντας ὑμᾶς ἀνεῤῥίπισε.
Τί ταύτης τῆς ἀνοίας χεῖρον γένοιτ' ἄν τί τῆς νηστείας ὄφελος εἰπέ μοι τί τῆς ἐνταῦθα συνελεύσεως τὸ κέρδος Τίς οὐκ ἂν καὶ ὑπὲρ ὑμῶν στενάξειε καὶ ἡμᾶς ταλανίσειεν Ὑπὲρ ὑμῶν μὲν ὅτι ἅπαντα ὅσα συνηγάγετε ὑφ' ἓν ἐξεχέατε καὶ τὰς θύρας τῆς διανοίας ὑμῶν ἀνεπετάσατε τῷ πονηρῷ δαίμονι ὥστε καὶ εἰσελθεῖν καὶ μετὰ πολλῆς τῆς εὐκολίας πάντα ὑμῶν ἐκφορῆσαι τὸν πλοῦτον τὸν πνευματικόν ἡμᾶς δὲ ταλανίσειεν εἰκότως ὅτι εἰς νεκρὰς οὕτως ἐνηχοῦμεν ἀκοὰς καὶ τοσαύτην ζημίαν ὑπομένομεν καθ' ἑκάστην ἡμέραν σπείροντες μὲν μηδὲν δὲ καρποῦσθαι δυνάμενοι.
Μὴ γὰρ διὰ τοῦτο λέγειν σπουδάζομεν ὥστε ἁπλῶς τέρψαι ὑμῶν τὴν ἀκοὴν ἢ ὡς τοῦ παρ' ὑμῶν ἐπαίνου ἐφιέμενοι Εἰ μὴ μέλλοιτέ τι κερδαίνειν ἐκ τῶν παρ' ἡμῶν λεγομένων βέλτιον ἡμᾶς σιγῆσαι λοιπόν.
Οὐδὲ γὰρ βούλομαι ὑμῖν πλείονα τὴν κατάκρισιν ἐργάζεσθαι.
Καθάπερ γὰρ ἔμπορος ἐπειδὰν πολὺν τὸν φόρτον συναγάγῃ καὶ πεπληρωμένην τὴν ὁλκάδα ἔχων πολλοῦ τοῦ πλούτου ἀθρόας καταιγίδος προσπεσούσης καὶ τῆς τῶν πνευμάτων βίας περιγενομένης αὔτανδρον καταδύσῃ τὸ σκάφος ἐλεεινὸν ἅπασι θέαμα γίνεται γυμνὸς ἐξαίφνης φανεὶς καὶ μετὰ πολὺν καὶ ἄφατον πλοῦτον ἐν ἐσχάτῃ πενίᾳ καταστὰς τὸν αὐτὸν δὴ τρόπον καὶ ὑμᾶς νῦν ὁ διάβολος διέθηκεν.
Εὑρὼν γὰρ ὑμῶν πεπληρωμένην τὴν ὁλκάδα τὴν πνευματικὴν πολλοῦ πλούτου καὶ ἄφατον ἰδὼν τὸν θησαυρὸν ὃν ἀπό τε τῆς νηστείας ἀπό τε τῆς συνεχοῦς διδασκαλίας συναγαγεῖν ἠδυνήθητε καθάπερ καταιγίδα τινὰ ἐπαφεὶς τὴν ἀνόνητον ἐκείνην καὶ ἐπιβλαβῆ τῶν ἵππων ἅμιλλαν δι' ἐκείνης ἐρήμους καὶ γυμνοὺς πάσης τῆς εὐπορίας κατέστησεν.
Οἶδα ὅτι σφοδρᾷ τῇ ἐπιτιμήσει κέχρημαι ἀλλὰ σύγγνωτε παρακαλῶ τοιοῦτον γὰρ ἡ ὀδυνωμένη ψυχή.
Οὐδὲ γὰρ ἐξ ἀπεχθείας ταῦτα φθέγγομαι ἀλλ' ἀπὸ κηδεμονίας καὶ φιλοστόργου ψυχῆς διὸ τῆς σφοδρότητος μικρὸν καθυφεὶς ἐπειδὴ αὐτῆς τῆς νομῆς τοῦ ἕλκους περιγέγονα βούλομαι καὶ εἰς ἐλπίδας χρηστὰς ἀγαγεῖν τὴν ὑμετέραν ἀγάπην ὥστε μὴ ἀπογνῶναι μηδὲ ἀπαγορεῦσαι.
Οὐδὲ γὰρ καθάπερ ἐπὶ τῶν αἰσθητῶν γίνεται πραγμάτων οὕτω καὶ ἐνταῦθα συμβαίνει ἐκεῖ μὲν γὰρ οὐκ ἔνι τὸν ἀπὸ τοῦ πλούτου ἐκείνου εἰς τὴν ἐσχάτην πενίαν κατενεχθέντα εὐθέως ἀνενεγκεῖν ἐνταῦθα δὲ διὰ τὴν τοῦ Θεοῦ φιλανθρωπίαν ἐὰν βουλώμεθα μόνον καταγνῶναι τῶν ἤδη εἰργασμένων ἡμῖν καὶ μέχρι τούτου στῆσαι τὰ τῆς ῥᾳθυμίας δυνάμεθα ταχέως ἐπὶ τὴν προτέραν εὐπορίαν ἐπανελθεῖν.
Τοιοῦτος γὰρ ὁ Δεσπότης ὁ ἡμέτερος οὕτω φιλότιμος καὶ μεγαλόδωρος καὶ βοᾷ διὰ τοῦ προφήτου λέγων Οὐ θελήσει θέλω τὸν θάνατον τοῦ ἁμαρτωλοῦ ὡς τὸ ἐπιστρέψαι καὶ ζῇν αὐτόν.
Οἶδα ὅτι εὐγνώμονες ὄντες αἰσθάνεσθε τῶν ἐπταισμένων ὑμῖν.
Οὐ μικρὰ δὲ ὁδὸς πρὸς τὴν ἐπάνοδον τῆς ἀρετῆς τὸ εἰδέναι τῶν ἡμαρτημένων τὸ μέγεθος.
Ἀλλὰ μή μοι πάλιν τῆς διαβολικῆς ἐκείνης ἀπάτης ῥήματά τις παραγέτω λέγων ποῖον γὰρ ἁμάρτημα ἰδεῖν ἵππους τρέχοντας Ἐὰν γὰρ βουληθῇς εὐγνωμόνως καταμαθεῖν ἅπαντα τὰ ἐκεῖ γινόμενα εὑρήσεις πάντα μεστὰ σατανικῆς ἐνεργείας.
Οὐ μόνον γὰρ ἵππους τρέχοντας ἔστιν ἰδεῖν ἀλλὰ καὶ κραυγῶν καὶ βλασφημιῶν καὶ μυρίων ἀκαίρων ἔστιν ἀκοῦσαι λόγων καὶ γυναῖκας ἡταιρηκυίας εἰς τὸ μέσον παριούσας ἰδεῖν καὶ νέους πρὸς τὴν τῶν γυναικῶν ἁπαλότητα ἑαυτοὺς ἐκδιδόντας.
Ἢ μικρά σοι ταῦτα δοκεῖ εἶναι πρὸς τὸ τὴν ψυχὴν αἰχμάλωτον ἐργάσασθαι Εἰ γὰρ καὶ αἱ ἀπὸ ταὐτομάτου συντυχίαι πολλάκις ὑπεσκέλισαν καὶ κατέβαλον καὶ εἰς αὐτὸ τῆς ἀπωλείας τὸ βάραθρον κατήνεγκαν τὸν μὴ προσέχοντα τί εἰκὸς παθεῖν τοὺς ἐπ' αὐτὸ τοῦτο ἐκεῖ παραγινομένους καὶ τοὺς ὀφθαλμοὺς ἑστιῶντας ταῖς παρανόμοις ἐκείναις θέαις καὶ ἀπηρτισμένους μοιχοὺς ἐκεῖθεν κατιόντας Εἰδὼς γὰρ ὁ φιλάνθρωπος ἡμῶν Δεσπότης τῆς φύσεως τῆς ἡμετέρας τὸ εὐεπηρέαστον καὶ τῆς τοῦ διαβόλου κακουργίας τὸ πανοῦργον καὶ πολύπλοκον ἐκ πολλοῦ τοῦ περιόντος τειχίζων ἡμᾶς καὶ βουλόμενος ἀναλώτους ἐργάσασθαι ταῖς τούτου παγίσι τὸν νόμον τοῦτον τέθεικεν λέγων Ὁ ἐμβλέψας γυναικὶ πρὸς τὸ ἐπιθυμῆσαι αὐτῆς ἤδη ἐμοίχευσεν αὐτὴν ἐν τῇ καρδίᾳ αὐτοῦ μοιχείαν ἀπηρτισμένην καλῶν τὴν μετὰ περιεργίας θεωρίαν γεγενημένην.
Μὴ τοίνυν μοι λέγε λοιπόν τὶ γὰρ βλάβος ἀπὸ τῆς ἐκεῖσε διατριβῆς Καὶ αὐτὸ γὰρ μόνον τὸ τῆς τῶν ἵππων ἁμίλλης ἱκανὸν πολὺν τῇ ψυχῇ τὸν ὄλεθρον ἐπαγαγεῖν.
Ὅταν γὰρ ὑπὲρ ἀνονήτων καὶ μὴ μόνον μηδὲν τῇ ψυχῇ συμβαλλομένων ἀλλὰ καὶ λυμαινομένων αὐτῇ τὸν καιρὸν καταναλίσκωμεν καὶ διαπληκτιζώμεθα καὶ μυρία ῥητὰ καὶ ἄῤῥητα φθεγγώμεθα τίς ἡμῖν ἔσται συγγνώμη ποία δὲ ἀπολογία Καὶ ἐνταῦθα μὲν ἐὰν μικρὸν παρατείνωμεν τὴν διδασκαλίαν πολλοὶ δυσχεραίνουσι καὶ ἀλύουσι καὶ πόνον τοῦ σώματος καὶ κάματον προβάλλονται καὶ ταῦτα τοῦ θαυμαστοῦ τούτου ὀρόφου ἱκανοῦ ὄντος παραμυθήσασθαι οὔτε γὰρ ὑπὸ κρυμοῦ ἔστιν ἐνοχληθῆναι οὔτε ὑπὸ ὑετοῦ ἢ τῆς τῶν ἀνέμων σφοδρότητος ἐκεῖ δὲ καὶ ὑετοῦ λάβρου καταῤῥηγνυμένου καὶ ἀνέμων σφοδρῶν πνεόντων καὶ ἄλλοτε τοῦ ἡλίου θερμὴν τὴν ἀκτῖνα ἀφιέντος οὐ μίαν οὐδὲ δύο ὥρας ἀλλὰ τὸ πλέον τῆς ἡμέρας διημερεύουσι καὶ οὔτε ὁ γέρων αἰδεῖται τὴν πολιὰν οὔτε ὁ νέος αἰσχύνεται πρὸς τὰ τῆς πολιᾶς ὑπεκκαύματα βαδίζων ἀλλὰ τοσαύτη ἡ ἀπάτη ὡς καὶ μεθ' ἡδονῆς τὸ δέλεαρ ἐκεῖνο τῶν ψυχῶν προσίεσθαι καὶ μὴ ἐννοεῖν τῆς ἡδονῆς μὲν τῆς ἐπιβλαβοῦς τὸ βραχὺ καὶ πρόσκαιρον τῆς δὲ ὀδύνης τὸ διηνεκὲς καὶ τοῦ συνειδότος τὴν κατηγορίαν.
Ὁρῶ γὰρ ἐνίων καὶ νῦν τὰ πρόσωπα καὶ στοχάζομαι τῆς ψυχῆς τὴν κατάστασιν καὶ ὅση νῦν αὐτοῖς ἡ μετάνοια εἰσέρχεται.
Ἀλλ' ὅπως μὴ πάλιν τοῖς αὐτοῖς περιπέσητε μηδὲ μετὰ τὴν τοσαύτην ἡμῶν παραίνεσιν πάλιν ἐπὶ τὰ σατανικὰ συνέδρια ἐκεῖνα δράμητε ἀναγκαῖον διαμαρτύρασθαι.
Οὐδὲ γὰρ πάντοτε καλὸν προσηνῆ φάρμακα ἐπιτιθέναι ἀλλ' ὅταν ᾖ τὸ ἕλκος δυσένδοτον δεῖ καὶ τὰ στύφοντα καὶ τὰ δάκνειν δυνάμενα προσάγειν ἵνα ταχεῖα γένηται ἡ διόρθωσις.
Μαθέτωσαν τοίνυν ἅπαντες οἱ τοῖς ἐγκλήμασιν ὑπεύθυνοι ὅτι εἰ καὶ μετὰ ταύτην ἡμῶν τὴν παραίνεσιν πάλιν τῇ αὐτῇ ῥᾳθυμίᾳ ἐπιμένωσιν οὐκ ἀνεξόμεθα ἀλλὰ τοῖς νόμοις τῆς Ἐκκλησίας χρησάμενοι μετὰ πολλῆς αὐτοὺς τῆς σφοδρότητος διδάξομεν μὴ τοιαῦτα πλημμελεῖν μηδὲ μετὰ τοσαύτης καταφρονήσεως τῶν θείων ἀκούειν λογίων.
Καὶ ταῦτα οὐ περὶ πάντων λέγω τῶν ἐνταῦθα συνειλεγμένων ἀλλὰ περὶ τῶν ὑπευθύνων τοῖς λεγομένοις.
Ὁ μὲν γὰρ λόγος πρὸς ἅπαντας διαλέγεται ἕκαστος δὲ τῶν ἀκουόντων δεχέσθω τὸ κατάλληλον φάρμακον ὁ μὲν τῷ ἁμαρτήματι ὑπεύθυνος ὥστε μέχρι τούτου στῆσαι τὰ τῆς ῥᾳθυμίας καὶ μὴ περαιτέρω προελθεῖν ἀλλὰ διὰ τῆς μετὰ ταῦτα σπουδῆς ἀνακαλέσασθαι ἑαυτὸν καὶ τῶν ἐπταισμένων ποιήσασθαι τὴν διόρθωσιν ὁ δὲ ἀνεύθυνος ἀσφαλέστερος γενέσθω πρὸς τὸ μὴ ἁλῶναι μηδὲ ὑπεύθυνος γενέσθαι ποτέ.
Ἀλλ' ἵνα δι' αὐτῶν τῶν πραγμάτων πείσωμεν τὴν ὑμετέραν ἀγάπην ὅτι ἀπὸ φιλοστοργίας καὶ πολλῆς κηδεμονίας δακνόμενοι τὴν ψυχὴν καὶ σφόδρα ὑπὲρ τῆς σωτηρίας τῆς ὑμετέρας δεδοικότες ταῦτα εἰπεῖν προήχθημεν φέρε πάλιν ἑαυτοὺς ταῖς χρησταῖς ἐλπίσι τρέφοντες τὴν συνήθη παραθῶμεν ὑμῖν διδασκαλίαν δεικνύντες ὑμῖν τὴν πατρικὴν εὔνοιαν ἢν περὶ ὑμᾶς ἔχομεν ἀλλὰ παρακαλῶ μετ' ἀκριβείας προσέχετε τοῖς λεγομένοις ἵνα καρπώσησθέ τι πλέον καὶ οὕτως οἴκαδε ἐπανέλθητε.
Ἀναγκαῖον δὲ ταῦτα τὰ ἀναγνωσθέντα εἰπεῖν ἐπὶ τῆς ὑμετέρας ἀγάπης.
Καὶ εἶπε φησὶν ὁ Θεός Γενηθήτωσαν φωστῆρες ἐν τῷ στερεώματι τοῦ οὐρανοῦ εἰς φαῦσιν ἐπὶ τῆς γῆς τοῦ διαχωρίζειν ἀναμέσον τῆς ἡμέρας καὶ ἀναμέσον τῆς νυκτός.
Καὶ ἔστωσαν εἰς σημεῖα καὶ εἰς καιροὺς καὶ εἰς ἡμέρας καὶ εἰς ἐνιαυτούς.
Καὶ ἔστωσαν εἰς φαῦσιν ἐν τῷ στερεώματι τοῦ οὐρανοῦ ὥστε φαίνειν ἐπὶ τῆς γῆς.
Καὶ ἐγένετο οὕτως.
Ἐπειδὴ γὰρ χθὲς ἐδίδαξεν ἡμᾶς ὁ μακάριος Μωϋσῆς ὅπως τὴν ἀμορφίαν τῆς γῆς ἐκαλλώπισεν ὁ τῶν ὅλων δημιουργὸς ταῖς βοτάναις καὶ τῇ τῶν ἀνθῶν ποικιλίᾳ καὶ τῇ βλάστῃ τῶν σπερμάτων σήμερον πάλιν μετήγαγε τὸν λόγον ἐπὶ τὸν τοῦ οὐρανοῦ κόσμον.
Καθάπερ γὰρ ἡ γῆ καλλωπίζεται διὰ τῶν ἐξ αὐτῆς ἀναδιδομένων οὕτω τὸν οὐρανὸν τοῦτον τὸν ὁρώμενον φαιδρότερον καὶ λαμπρότερον εἰργάσατο τῇ τε τῶν ἄστρων ποικιλίᾳ καταστίξας αὐτὸν καὶ τῇ δημιουργίᾳ τῶν δύο φωστήρων τῶν μεγάλων λέγω τοῦ ἡλίου καὶ τῆς σελήνης.
Καὶ ἐποίησε φησὶν ὁ Θεὸς τοὺς δύο φωστῆρας τοὺς μεγάλους τὸν φωστῆρα τὸν μέγαν εἰς ἀρχὰς τῆς ἡμέρας καὶ τὸν φωστῆρα τὸν ἐλάσσω εἰς ἀρχὰς νυκτὸς καὶ τοὺς ἀστέρας.
Εἶδες σοφίαν τοῦ δημιουργοῦ Εἶπε μόνον καὶ παρήχθη τὸ στοιχεῖον τοῦτο τὸ θαυμαστὸν ὁ ἥλιος λέγω.
Τοῦτον γὰρ καλεῖ φωστῆρα μέγαν καί φησιν αὐτὸν εἰς ἀρχὰς τῆς ἡμέρας γεγενῆσθαι.
Οὗτος γὰρ φαιδροτέραν τὴν ἡμέραν ἀπεργάζεται καθάπερ μαρμαρυγάς τινας τὰς οἰκείας ἀκτῖνας ἀφιεὶς καὶ καθ' ἑκάστην ἡμέραν ἀκμαῖον τὸ οἰκεῖον κάλλος ἐπιδεικνύμενος καὶ ἅμα τῷ ὄρθρῳ φαινόμενος καὶ πᾶσαν τὴν τῶν ἀνθρώπων φύσιν διεγείρων πρὸς τὴν τῶν οἰκείων ἔργων ἐπιτήδευσιν.
Τούτου τὸ κάλλος ἐμφαίνων ὁ μακάριος προφήτης φησί Καὶ αὐτὸς ὡς νυμφίος ἐκπορευόμενος ἐκ παστοῦ αὐτοῦ ἀγαλλιάσεται ὡς γίγας δραμεῖν ὁδὸν αὐτοῦ ἀπ' ἄκρου τοῦ οὐρανοῦ ἡ ἔξοδος αὐτοῦ καὶ τὸ κατάντημα αὐτοῦ ἕως ἄκρου τοῦ οὐρανοῦ.
Ὁρᾷς ὅπως καὶ τὸ κάλλος ἡμῖν παρεδήλωσε καὶ τὸ τάχος τῆς ἐνεργείας Εἰπὼν γὰρ Ἀπ' ἄκρου τοῦ οὐρανοῦ ἡ ἔξοδος αὐτοῦ καὶ τὸ κατάντημα αὐτοῦ ἕως ἄκρου τοῦ οὐρανοῦ ἐσήμανεν ἡμῖν ὅπως ἐν μιᾷ καιροῦ ῥοπῇ πᾶσαν διατρέχει τὴν οἰκουμένην καὶ ἀπὸ περάτων εἰς πέρατα τὰς οἰκείας ἀκτῖνας ἀφίησι πολλὴν τὴν ἑαυτοῦ χρείαν παρεχόμενος.
Οὔτε γὰρ θερμαίνει μόνον ἀλλὰ καὶ ξηραίνει καὶ οὐ ξηραίνει μόνον ἀλλὰ καὶ καίει.
καὶ πολλὰς καὶ διαφόρους ἡμῖν τὰς χρείας παρέχεται καὶ πολὺ τοῦ στοιχείου τούτου τὸ θαῦμα καὶ οὐκ ἄν τις κατ' ἀξίαν ἅπαντα εἰπεῖν δυνηθείη.
Ταῦτα δὲ λέγω καὶ ἐπαίρω τῷ λόγῳ τὸ στοιχεῖον ἵνα μὴ μέχρι τούτου στῇς ἀγαπητὲ ἀλλ' ἐντεῦθεν ἀναδράμῃς καὶ ἐπὶ τὸν τοῦ στοιχείου δημιουργὸν τὸ θαῦμα μεταγάγῃς.
Ὅσῳ γὰρ ἂν μέγα δειχθῇ τὸ στοιχεῖον τοσούτῳ πολὺ τοῦ δημιουργοῦ τὸ θαῦμα δείκνυται.
Ἀλλ' οἱ Ἑλλήνων παῖδες θαυμάσαντες καὶ ἐκπλαγέντες τὸ στοιχεῖον οὐκ ἠδυνήθησαν διαβλέψαι καὶ τὸν παραγαγόντα ἀνυμνῆσαι ἀλλ' ἐναπέμειναν τῷ στοιχείῳ καὶ τοῦτο ἐθεοποίησαν διὰ τοῦτο καὶ ὁ μακάριος Παῦλός φησι Καὶ ἐσεβάσθησαν καὶ ἐλάτρευσαν τῇ κτίσει παρὰ τὸν κτίσαντα.
Τί γὰρ ἂν αὐτῶν ἀνοητότερον γένοιτ' ἂν μὴ δυνηθέντων ἐκ τοῦ δημιουργήματος τὸν δημιουργὸν καταμαθεῖν ἀλλὰ τοσαύτην πλάνην πλανηθέντων ὡς τὸ κτίσμα καὶ τὸ ποίημα εἰς τὴν αὐτὴν τάξιν τῷ δημιουργῷ ἀναγαγεῖν Διά τοι τοῦτο καὶ ἡ θεία Γραφὴ προειδυῖα τὸ πρὸς πλάνην τῶν ῥᾳθύμων ἐπιῤῥεπὲς μετὰ τρεῖς ἡμέρας διδάσκει ἡμᾶς τούτου τοῦ στοιχείου τὴν δημιουργίαν γεγενῆσθαι μετὰ τὸ πάντα τὰ σπέρματα ἀπὸ τῆς γῆς ἀναδοθῆναι μετὰ τὸ ἀπολαβεῖν τὴν γῆν τὸν οἰκεῖον κόσμον ἵνα μηδενὶ ἐξῇ τῶν μετὰ ταῦτα λέγειν ὅτι ἄνευ τῆς τούτου ἐνεργείας οὐκ ἂν ἐτελεσφορήθη τὰ ἀπὸ τῆς γῆς.
Διὰ τοῦτο δείκνυσί σοι πρὸ τῆς τούτου δημιουργίας ἅπαντα πεπληρωμένα ἵνα μὴ τούτῳ ἐπιγράφῃς τῶν καρπῶν τὴν τελεσφόρησιν ἀλλὰ τῷ τῶν ἁπάντων δημιουργῷ τῷ ἐξ ἀρχῆς εἰπόντι Βλαστησάτω ἡ γῆ βοτάνην χόρτου.
Εἰ δὲ λέγοιεν ὅτι συντελεῖ τι καὶ τοῦ ἡλίου ἡ χρεία πρὸς τὸ τοὺς καρποὺς πεπαίνεσθαι οὐδὲ ἐγὼ ἀντιλέγω.
Ὥσπερ γὰρ καὶ τὸν γηπόνον λέγων συνεργεῖν πρὸς τὴν τῆς γῆς ἐργασίαν οὐ τῷ γηπόνῳ τὸ πᾶν λογίζομαι ἀλλὰ κἂν μυριάκις ὁ γηπόνος τὰ παρ' ἑαυτοῦ ἐπιδείξηται εἰ μὴ ὁ τῷ οἰκείῳ προστάγματι ἐξ ἀρχῆς αὐτὴν διεγείρας πρὸς τὴν τῶν καρπῶν αὐτὴν γένεσιν κινῆσαι βουληθῇ οὐδὲν ὄφελος τῶν πολλῶν καμάτων τὸν αὐτὸν δὴ τρόπον φημὶ ὅτι κἂν μετὰ τοῦ γηπόνου καὶ ἡ τοῦ ἡλίου συνέργεια συμβάληται καὶ ἡ τῆς σελήνης καὶ ἡ τῶν ἀέρων εὐκρασία οὐδὲ οὕτως ἔσται τι πλέον μὴ τῆς ἄνωθεν δεξιᾶς συνεφαπτομένης ἐκείνης δὲ τῆς κραταιᾶς χειρὸς βουλομένης καὶ ἡ παρὰ τῶν στοιχείων ἐνέργεια μέγιστα συμβαλεῖται.
Ταῦτα μετὰ ἀκριβείας κατέχοντες ἐπιστομίζετε τοὺς ἔτι πλανᾶσθαι βουλομένους καὶ μὴ συγχωρεῖτε τὸ τοῦ δημιουργοῦ σέβας τοῖς κτίσμασιν ἀπονέμειν.
Διὰ τοῦτο καὶ ἡ θεία Γραφὴ οὐ μόνον τὸ κάλλος αὐτοῦ ἡμῖν δείκνυσι καὶ τὸ μέγεθος καὶ τὴν χρείαν διὰ τοῦ εἰπεῖν Ὡς νυμφίος καὶ Ἀγαλλιάσεται ὡς γίγας δραμεῖν ὁδὸν ἀλλὰ καὶ τὸ ἀσθενὲς καὶ οὐδαμινόν.
Ἄκουσον γὰρ τί φησιν ἀλλαχοῦ Τί φωτεινότερον ἡλίου καὶ τοῦτο ἐκλείπει.
Μή σε ἀπατάτω φησὶν ἡ θέα ἐὰν γὰρ βουληθῇ ὁ δημιουργήσας προστάξαι ὡς οὐδὲ γεγονὼς ἀφίπταται.
Ταῦτα εἰ συνεῖδον Ἑλλήνων παῖδες οὐκ ἂν τοσαύτην πλάνην ἐπλανήθησαν ἀλλ' εἶδον ἂν καλῶς ὅτι προσήκει ἐκ τῆς τῶν δημιουργημάτων θεωρίας ἐπὶ τὸν δημιουργὸν ἀναδραμεῖν.
Διὰ τοῦτο καὶ τῇ τετάρτῃ ἡμέρᾳ αὐτὸν ἐδημιούργησεν ἵνα μὴ νομίσῃς τοῦτον συνιστᾷν τὴν ἡμέραν.
Ὃ γὰρ ἐπὶ τῶν σπερμάτων εἴπομεν τοῦτο καὶ ἐπὶ τῆς ἡμέρας ἐροῦμεν ὅτι ἐγένοντο μὲν τρεῖς ἡμέραι πρὸ τῆς τούτου δημιουργίας.
Ἐβουλήθη δὲ ὁ Δεσπότης καὶ διὰ τοῦ στοιχείου τούτου φαιδρότερον τὸ φῶς τῆς ἡμέρας ἐργάσασθαι τὸ αὐτὸ καὶ ἐπὶ τοῦ ἐλάττονος φωστῆρος εἴποιμεν ἂν τῆς σελήνης λέγω γεγόνασι γὰρ τρεῖς νύκτες πρὸ τῆς ταύτης δημιουργίας.
Ἀλλ' ὅμως καὶ αὐτὴ παραχθεῖσα τὴν παρ' ἑαυτῆς εἰσφέρει χρείαν διασκεδάζουσα τῆς νυκτὸς τὸ σκότος καὶ σχεδὸν εἰπεῖν τὰ αὐτὰ τῷ ἡλίῳ συντελοῦσα πρὸς τὰ ἄλλα πάντα.
Ὁ μὲν γὰρ ἀφώρισται Εἰς ἀρχὰς τῆς ἡμέρας ἡ δὲ Εἰς ἀρχὰς τῆς νυκτός.
Τί ἐστιν Εἰς ἀρχὰς τῆς ἡμέρας καὶ Εἰς ἀρχὰς τῆς νυκτός Τὴν ἐξουσίαν φησὶν ἔλαβεν ὁ μὲν τῆς ἡμέρας ἡ δὲ τῆς νυκτὸς ἵν' ὁ μὲν φαιδροτέραν αὐτὴν ἀπεργάζηται διὰ τῶν οἰκείων ἀκτίνων ἡ δὲ διασκεδάζῃ τὸ σκότος καὶ τῇ φύσει τῶν ἀνθρώπων διὰ τοῦ φωτὸς οἰκείου παρέχῃ μετ' εὐκολίας κεχρῆσθαι τοῖς οἰκείοις ἐπιτηδεύμασι.
Τότε γὰρ καὶ ὁδοιπόρος θαῤῥῶν τῆς ὁδοιπορίας ἅπτεται καὶ ναύτης καθέλκει τὸ πλοῖον καὶ τὰ πελάγη διαπερᾷ καὶ ἕκαστος δὲ τῶν τὰ ἐπιτηδεύματα μετιόντων μετὰ πολλῆς τῆς ἀδείας τὰ τῆς οἰκείας ἐπιστήμης μεταχειρίζει.
Εἶτα ἐπειδὴ ἐδίδαξεν ἡμᾶς τῶν φωστήρων τούτων τὴν χρείαν φησί Καὶ τοὺς ἀστέρας καὶ ἔθετο αὐτοὺς ὁ Θεὸς ἐν τῷ στερεώματι τοῦ οὐρανοῦ ὥστε φαίνειν ἐπὶ τῆς γῆς καὶ ἄρχειν τῆς ἡμέρας καὶ τῆς νυκτὸς καὶ διαχωρίζειν ἀναμέσον τοῦ φωτὸς καὶ ἀναμέσον τοῦ σκότους.
Ἐννόει καὶ τούτων πόσην ἡμῖν τὴν χρείαν ἐδήλωσεν.
Ἔθετο φησὶν αὐτοὺς ἐν τῷ στερεώματι τοῦ οὐρανοῦ.
Τί ἐστιν Ἔθετο Ὡς ἂν εἴποι τις ἔπηξεν Μὴ γένοιτο ὁρῶμεν γὰρ αὐτοὺς πολλάκις ἐν μιᾷ καιροῦ ῥοπῇ πολὺ διάστημα διατρέχοντας καὶ οὐδέποτε ἐν ἑνὶ τόπῳ ἱσταμένους ἀλλὰ τὸν οἰκεῖον δρόμον ἀποπληροῦντας ὃν τρέχειν ἐτάχθησαν παρὰ τοῦ Δεσπότου.
Τί οὖν ἐστι τὸ Ἔθετο Ἀντὶ τοῦ προσέταξεν αὐτοὺς εἶναι ἐν τῷ οὐρανῷ.
Καὶ γάρ ἐστιν ἰδεῖν προϊοῦσαν τὴν Γραφὴν καὶ ἀλλαχοῦ λέγουσαν ὅτι Ἔθετο τὸν Ἀδὰμ ἐν τῷ παραδείσῳ οὐκ ἐπειδὴ ἐνέπηξεν αὐτὸν τῷ παραδείσῳ ἀλλ' ὅτι προσέταξεν αὐτὸν εἶναι ἐν τῷ παραδείσῳ.
Τὸν αὐτὸν δὴ τρόπον καὶ περὶ τῶν ἀστέρων εἴποιμεν ἂν ὅτι προσέταξεν αὐτοὺς ἐν τῷ στερεώματι τοῦ οὐρανοῦ ὄντας τὸ οἰκεῖον φῶς ἐκπέμπειν ἐπὶ τῆς γῆς.
Ἐννόησον γάρ μοι ἀγαπητὲ ποίων λειμώνων καὶ παραδείσων οὐκ ἂν εἴη τερπνότερον ἰδεῖν ἐν μέσῃ τῇ νυκτὶ τὸν οὐρανὸν κατηστερωμένον καὶ καθάπερ τισὶν ἄνθεσι τῇ διαφορᾷ τῶν ἄστρων καλλωπιζόμενον καὶ πολὺ τὸ φῶς εἰς τὴν γῆν αὐτοὺς καταπέμποντας Εἰς τοῦτο γὰρ καὶ ἐτάχθησαν ὥστε φαίνειν ἐπὶ τῆς γῆς καὶ ἄρχειν τῆς ἡμέρας καὶ τῆς νυκτὸς ὃ καθολικῶς καὶ περὶ τῶν μεγάλων φωστήρων εἴρηται.
Ἐπειδὴ γὰρ τῶν δύο φωστήρων ἡμᾶς ἐδίδαξε τὴν δημιουργίαν καὶ τῶν ἄστρων περὶ πάντων κοινῇ λέγων φησί Καὶ ἄρχειν τῆς ἡμέρας καὶ τῆς νυκτὸς καὶ διαχωρίζειν ἀναμέσον τοῦ φωτὸς καὶ ἀναμέσον τοῦ σκότους.
Ὥσπερ γὰρ οὐκ ἔστιν ἐν ἡμέρᾳ ἰδεῖν ἀστέρας ἐν τῷ οὐρανῷ διατρέχοντας  οὕτως οὐδὲ ἥλιος ἐν νυκτὶ ἂν φανείη ποτὲ ἀρκούσης τῆς σελήνης ἐπὶ τῷ οἰκείῳ φωτὶ καταυγάσαι τῆς νυκτὸς τὸ ζοφῶδες ἀλλ' ἕκαστον τῶν στοιχείων τοῖς οἰκείοις ὅροις ἐμμένον οὐδέποτε ὑπερβαίνει τὸ οἰκεῖον μέτρον ἀλλὰ τὴν διάταξιν τοῦ Δεσπότου φυλάττον τὴν οἰκείαν ἐνέργειαν πληροῖ.
Τίς ἂν εἴποι τὰ ἄλλα πάντα ὅσα συντελεῖ πρὸς τὴν τῶν ἀνθρώπων φύσιν ἡ τῶν φωστήρων τούτων καὶ τῶν ἀστέρων χρεία Ἕστωσαν γὰρ φησὶν εἰς σημεῖα καὶ εἰς καιροὺς καὶ εἰς ἡμέρας καὶ εἰς ἐνιαυτούς.
Τί ἐστιν Εἰς σημεῖα καὶ εἰς καιροὺς καὶ εἰς ἡμέρας καὶ εἰς ἐνιαυτούς Διδάξαι ἡμᾶς βούλεται ἡ θεία Γραφὴ ὅτι ὁ τούτων δρόμος τὴν γνῶσιν ἡμῖν χαρίζεται τῶν καιρῶν καὶ τῆς τῶν τροπῶν ἐναλλαγῆς τῶν ἡμερῶν τὸν ἀριθμὸν τοῦ ἐνιαυτοῦ τὸν δρόμον καὶ ἐκ τούτων δυνάμεθα διαγινώσκειν ἅπαντα.
Καὶ γὰρ ὁ κυβερνήτης πρὸς τὸν τούτων δρόμον ὁρῶν καὶ ἀτενίζων εἰς τὸν οὐρανὸν καὶ μετὰ ἀκριβείας ἅπαντα καταμανθάνων τότε τῆς ναυτιλίας ἅπτεται καὶ πελάγη διαπερᾷ καὶ πολλάκις ζοφερωτάτης οὔσης τῆς νυκτὸς ἀπὸ τῆς τῶν ἄστρων θεωρίας ἠδυνήθη τὸ σκάφος ἰθῦναι καὶ διὰ τῆς οἰκείας τέχνης τὴν σωτηρίαν τοῖς ἐμπλέουσι χαρίσασθαι.
Καὶ ὁ γηπόνος δὲ ἐντεῦθεν καταμαθὼν οἶδε πότε μὲν προσήκει τὰ σπέρματα καταβαλεῖν πότε δὲ τὴν γῆν ἀναμοχλεῦσαι καὶ ἄροτρον ἑλκύσαι καὶ πότε τὴν δρεπάνην ἀκονῆσαι καὶ τὸν ἄμητον τῶν σπερμάτων ἐργάσασθαι.
Καὶ εἰς τὴν τοῦ βίου σύστασιν οὐκ ὀλίγα ἡμῖν συμβάλλεται ἡ τῶν χρόνων εἴδησις ὁ τῶν ἡμερῶν ἀριθμὸς ὁ τοῦ ἐνιαυτοῦ κύκλος καὶ πολλὰ ἄν τις εὕροι πρὸς τὴν ἀνθρωπίνην σύστασιν ὑπὸ τούτων τῶν δημιουργημάτων συντελούμενα ἅπερ οὐκ ἂν δυνηθείη τις μετὰ ἀκριβείας ἅπαντα εἰπεῖν διὸ χρὴ ἐκ τῶν ὀλίγων στοχασαμένους εἰδέναι ὅση τούτων ἐστὶν ἡ χρεία καὶ θαυμάσαντας τὰ δημιουργήματα προσκυνεῖν τὸν τούτων δημιουργὸν καὶ ἀνυμνεῖν καὶ ἐκπλήττεσθαι τὴν ἄφατον φιλανθρωπίαν ἣν περὶ τὴν τῶν ἀνθρώπων φύσιν ἐπεδείξατο δι' οὐδὲν ἕτερον ταῦτα ἅπαντα παραγαγὼν ἀλλ' ἢ διὰ τὸν ἄνθρωπον ὃν μέλλει μετ' οὐ πολὺ καθάπερ τινὰ βασιλέα καὶ ἄρχοντα ἐφιστᾷν πᾶσι τοῖς ὑπ' αὐτοῦ δημιουργηθεῖσι.
Καὶ εἶδεν ὁ Θεὸς φησὶν ὅτι καλόν.
Εἶδες πῶς καθ' ἑκάστην ἡμέραν δείκνυσιν ἡ θεία Γραφὴ ἀρεσκόμενον αὐτὸν τοῖς δημιουργήμασιν ἵνα πᾶσαν ἐκκόψῃ ἀφορμὴν τῶν ἐπισκήπτειν τολμώντων τοῖς ὑπ' αὐτοῦ γεγενημένοις Ὅτι γὰρ τούτου ἕνεκεν καθ' ἕκαστον τοῦτο ἐπισημαίνεται ἡ θεία Γραφὴ ἐκ τῆς συνεχείας δῆλον καθέστηκεν.
Ἤρκει γὰρ μετὰ πάντα τὰ δημιουργήματα ἅπαξ εἰπεῖν ὅτι πάντα ὅσα ἐποίησε καλὰ λίαν ἀλλ' εἰδυῖα τῆς ἀσθενείας τῶν ἡμετέρων λογισμῶν τὴν ὑπερβολὴν καὶ κατὰ μέρος τοῦτο ποιεῖ διδάσκουσα ἡμᾶς ὅτι σοφίᾳ τινὶ εὐμηχάνῳ καὶ φιλανθρωπίᾳ ἀφάτῳ ἅπαντα παρήχθη.
Καὶ ἐγένετο φησὶν ἑσπέρα καὶ ἐγένετο πρωῒ ἡμέρα τετάρτη.
Ἐπειδὴ γὰρ ἀπήρτισε τὸν τοῦ οὐρανοῦ κόσμον καλλωπίσας αὐτὸν τοῖς ἄστροις καὶ τοὺς δύο φωστῆρας τοὺς μεγάλους παραγαγὼν τέλος τῇ ἡμέρᾳ ἐπέθηκε καί φησιν Ἐγένετο ἑσπέρα καὶ ἐγένετο πρωῒ ἡμέρα τετάρτη.
Σκόπει πῶς καθ' ἑκάστην ἡμέραν οὕτω λέγει τῇ πυκνότητι τῆς διδασκαλίας ἐμπῆξαι τῇ διανοίᾳ βουλόμενος τὰ θεῖα δόγματα.
Ταῦτα τοίνυν ἅπαντα κατέχοντες ἐγκεκολαμμένα ἡμῶν τῷ πλάτει τῆς καρδίας πᾶσαν ῥᾳθυμίαν ἀποτιναξάμενοι τά τε δόγματα κατέχωμεν τὰ ὑγιῆ μετὰ ἀκριβείας καὶ τοὺς τῇ Ἑλληνικῇ πλάνῃ προκατειλημμένους μετὰ πάσης ἐπιεικείας διδάσκωμεν μὴ συγχέειν τὴν τάξιν μηδὲ καταλιπόντας τὸν δημιουργὸν τὰ δημιουργήματα προσκυνεῖν τὰ διὰ τὴν ἡμετέραν σωτηρίαν καὶ χρείαν γεγενημένα.
Κἂν γὰρ μυριάκις ἀποπνίγωνται Ἕλληνες λαμπρᾷ τῇ φωνῇ βοῶ ὅτι διὰ τὴν τῶν ἀνθρώπων φύσιν ταῦτα ἅπαντα ἐδημιουργήθη ἐπεὶ ἀνενδεὴς ὢν ὁ δημιουργὸς οὐδενὸς τούτων ἐδεῖτο ἀλλ' ἵνα τὴν περὶ ἡμᾶς φιλανθρωπίαν ἐπιδείξηται ταῦτα ἅπαντα παρήγαγε δεικνὺς ὅσου τιμᾶται τὸ τῶν ἀνθρώπων γένος καὶ ἵνα ἐκ τούτων ὁδηγούμενοι τὴν προσήκουσαν αὐτῷ προσκύνησιν ἀναφέρωμεν.
Πόσης γὰρ οὐκ ἂν εἴη παρανοίας προσπταίειν τῷ κάλλει τῶν γινομένων καὶ τούτοις παρακαθῆσθαι καὶ μὴ ἀνατείνειν τὸ ὄμμα τῆς διανοίας πρὸς τὸν παραγαγόντα καὶ πείθεσθαι τῷ μακαρίῳ Παύλῳ λέγοντι Τὰ γὰρ ἀόρατα αὐτοῦ ἀπὸ κτίσεως κόσμου τοῖς ποιήμασι νοούμενα καθορᾶται Τί λέγεις ἄνθρωπε Ἰδὼν τὸν οὐρανὸν θαυμάζεις αὐτοῦ τὸ κάλλος τῶν ἀστέρων τὴν ποικιλίαν τῆς φαιδρότητος τὴν ὑπερβολήν Μὴ στῇς μέχρι τούτου ἀλλ' ἔκτεινόν σου τὴν διάνοιαν εἰς τὸν τούτων δημιουργόν ἐκπλήττει σε πάλιν τοῦ ἡλίου τὸ φῶς καὶ ὁρῶν αὐτοῦ πολλὴν οὖσαν τὴν χρείαν εἰς θαῦμα διεγείρῃ καὶ ἐπειδὰν ἴδῃς τὰς ἀκτῖνας αὐτοῦ καταυγαζούσας σου τὰς ὄψεις θαυμάζεις τοῦ στοιχείου τὸ κάλλος Ἀλλὰ μηδὲ ἐνταῦθα μέχρι τούτου στῇς ἀλλ' ἐννόησον ὅτι εἰ τὸ δημιούργημα οὕτω θαυμαστὸν καὶ παράδοξον καὶ πάντα ἀνθρώπινον νοῦν ὑπερβαῖνον ποταπὸς ἂν εἴη ὁ τοῦτο λόγῳ μόνῳ καὶ ἐπιτάγματι παραγαγών Τὸ αὐτὸ καὶ ἐπὶ τῆς γῆς λογίζου ἐπειδὰν ἴδῃς αὐτὴν τοῖς ἄνθεσι καλλωπιζομένην καθάπερ ἱμάτιον ποικίλον ἐφηπλωμένην αὐτῇ πανταχόθεν τὴν βλάστην τὴν ἀπὸ τῶν βοτανῶν μὴ τῇ δυνάμει τῆς γῆς λογίσῃ τὰ ἐξ αὐτῆς τικτόμενα μηδὲ τῇ τοῦ ἡλίου συνεργείᾳ ἢ τῆς σελήνης ἀλλ' ἐννόησον εὐγνωμόνως ὅτι καὶ πρὸ τῆς τούτων δημιουργίας εἶπε μόνον Ἐξαγαγέτω ἡ γῆ βοτάνην χόρτου καὶ παραχρῆμα ἅπαν τῆς γῆς τὸ πρόσωπον ἐφαιδρύνετο.
Ἐὰν ταῦτα καθ' ἑκάστην ἡμέραν στρέφωμεν ἐν τοῖς ἡμετέροις λογισμοῖς αὐτοί τε εὐγνώμονες ἐσόμεθα καὶ τῷ Δεσπότῃ τὴν προσήκουσαν μᾶλλον δὲ τὴν κατὰ δύναμιν τὴν ἡμετέραν δοξολογίαν ἀναπέμψομεν.
Δοξάσομεν δὲ αὐτὸν οὐ διὰ τοῦτο μόνον ἀλλὰ καὶ διὰ τῆς ἀρίστης πολιτείας ἐὰν μὴ πάλιν τοῖς αὐτοῖς περιπέσωμεν ἀλλὰ ἐὰν πολλὰ χαίρειν εἰπόντες ταῖς διαβολικαῖς ἀπάταις τῇ μετὰ ταῦτα προσοχῇ καὶ τῇ πολλῇ σπουδῇ καὶ τῇ συντόνῳ ἐξομολογήσει τὴν ἄνωθεν εὔνοιαν ἐπισπασώμεθα.
Ἀρκεῖ γὰρ αὐτῷ διὰ τὴν πολλὴν αὐτοῦ φιλανθρωπίαν τὸ ἀποστῆναι μόνον ἡμᾶς τῆς κακίας.
Ἂν γὰρ τοῦτο ἑλώμεθα εὐκόλως καὶ πρὸς τὴν τῶν ἀγαθῶν ἔργων πρᾶξιν ὁρμήσομεν.
Μή μοι λοιπὸν ἐν ἱπποδρομίαις τις φαινέσθω παρακαλῶ ἀλλὰ μηδὲ ἐν τοῖς συλλόγοις τοῖς ἀκαίροις καταδαπανάτω τὸν καιρὸν τῆς ἡμέρας μή μοι κύβοις καὶ τῇ ἐντεῦθεν τικτομένῃ κραυγῇ καὶ τῇ λοιπῇ λύμῃ ἑαυτόν τις ἐκδιδότω.
Τί γὰρ ὄφελος εἰπέ μοι τῆς νηστείας ὅταν ἄσιτος μὲν διημερεύῃς κύβοις δὲ ἑαυτὸν ἐκδιδῷς καὶ φλυαρίαις ἀνονήτοις πολλάκις δὲ καὶ ἐπιορκίαις καὶ βλασφημίαις πᾶσαν ἀναλώσῃς τὴν ἡμέραν Μὴ παρακαλῶ μὴ οὕτω ῥᾳθύμως περὶ τὴν ἑαυτῶν σωτηρίαν διατεθῶμεν ἀλλὰ μᾶλλον περὶ τῶν πνευματικῶν ἡμῖν ἔστω διηνεκῶς ἡ διάλεξις καὶ βιβλίον τις θεῖον λαβὼν μετὰ χεῖρας καὶ συγκαλέσας τοὺς πλησίον διὰ τῶν θείων λόγων ἀρδέτω καὶ τὴν ἑαυτοῦ διάνοιαν καὶ τῶν συγγινομένων ἵν' οὕτω καὶ τὰς μηχανὰς τοῦ πονηροῦ διαφυγεῖν δυνηθῶμεν καὶ μεγάλα ἀπὸ τῆς νηστείας καρπώσασθαι ἀγαθὰ καὶ τῆς παρὰ τοῦ Θεοῦ φιλανθρωπίας ἀπολαύσωμεν χάριτι καὶ οἰκτιρμοῖς τοῦ μονογενοῦς Υἱοῦ αὐτοῦ μεθ' οὗ τῷ Πατρὶ ἅμα τῷ ἁγίῳ Πνεύματι δόξα κράτος τιμὴ νῦν καὶ ἀεὶ καὶ εἰς τοὺς αἰῶνας τῶν αἰώνων.
Καὶ εἶπεν ὁ Θεός Ἐξαγαγέτω τὰ ὕδατα ἑρπετὰ ψυχῶν ζωσῶν καὶ πετεινὰ πετόμενα ἐπὶ τῆς γῆς κατὰ τὸ στερέωμα τοῦ οὐρανοῦ καὶ ἐγένετο οὕτως.
Καὶ ἐποίησεν ὁ Θεὸς τὰ κήτη τὰ μεγάλα καὶ πᾶσαν ψυχὴν ζώων ἑρπετῶν ἃ ἐξήγαγε τὰ ὕδατα κατὰ γένη αὐτῶν.
Ἱκανῶς χθὲς καθηψάμεθα τῶν εἰς τὰς ἱπποδρομίας αὐτομολησάντων δείξαντες αὐτοῖς τῆς βλάβης τὸ μέγεθος ἧς ὑπέστησαν τὸν συλλεγέντα ἀπὸ τῆς νηστείας αὐτοῖς πλοῦτον πνευματικὸν ἀθρόον ἐκχέαντες καὶ ἀπὸ τῆς πολλῆς περιουσίας ἐξαίφνης εἰς ἐσχάτην πενίαν ἑαυτοὺς καταστήσαντες.
Φέρε δὴ σήμερον προσηνεστέρῳ χρησώμεθα τῷ φαρμάκῳ καὶ καθάπερ μέλη ἡμέτερα οὕτως αὐτῶν τὰ τῆς ψυχῆς τραύματα ἐπιδήσωμεν ἐπεὶ καὶ χθὲς αὐστηρότερα τὰ φάρμακα ἐπεθήκαμεν οὐχ ἵνα ἁπλῶς λυπήσωμεν καὶ τὴν ἀλγηδόνα ἐπιτείνωμεν ἀλλ' ἵνα τῇ σφοδρότητι καθικέσθαι δυνηθῶμεν τοῦ ἕλκους.
Καὶ γὰρ καὶ ἰατροὶ καὶ πατέρες οὕτω ποιεῖν εἰώθασιν οἱ μὲν δραστικώτερα πρότερον ἐπιτιθέασι καὶ ἐπειδὰν ῥήξῃ τὸ ἕλκος τότε τὰ καταγλυκαίνειν δυνάμενα φάρμακα προσάγουσι καὶ πατέρες δὲ ὅταν ἴδωσι τοὺς παῖδας τοὺς ἑαυτῶν ἀτακτοῦντας πρότερον ἐπιπλήξεσι σφοδροτέραις κέχρηνται μετὰ δὲ ταῦτα νουθεσίαις καὶ παρακλήσεσι.
Τὸν αὐτὸν δὴ τρόπον καὶ ἡμεῖς εἰ καὶ χθὲς σφοδρότερον ἐχρησάμεθα τῷ λόγῳ ἀλλὰ σήμερον προσηνεστέραν ποιησόμεθα τὴν διάλεξιν καὶ καθάπερ μέλη ἡμέτερα θεραπεύσομεν.
Ὥσπερ γὰρ ἡ προκοπὴ ἡ ὑμετέρα ἡμῖν πλείονα τὴν παῤῥησίαν προξενεῖ καὶ τοῦτο ἡμῶν ἐστιν ὁ πλοῦτος ὁ πνευματικὸς τὸ ὁρᾷν ὑμᾶς ἐν τοῖς πνευματικοῖς ἐπιδιδόντας καὶ ἐν ἀρετῇ διαλάμποντας καὶ τῶν βλάπτειν δυναμένων ἀπεχομένους οὕτως ἐπειδὰν ἴδωμεν ὑμᾶς ὑποσκελιζομένους καὶ ὑπαγομένους ταῖς ἀπάταις ταῖς διαβολικαῖς κατηφείας πληρούμεθα καὶ αἰσχύνη τις ὡς εἰπεῖν κατασκεδάζεται τῆς ἡμετέρας ψυχῆς.
Κατὰ γὰρ τὸν μακάριον Παῦλον Τότε ἡμεῖς ζῶμεν ἐὰν ὑμεῖς στήκητε ἐν Κυρίῳ.
Ὡς οὖν τέλειοι καὶ πεπληρωμένοι συνέσεως οὕτω τῶν μὲν ὄπισθεν ἐπιλανθάνεσθε τοῖς δὲ ἔμπροσθεν ἐπεκτείνεσθε καὶ τὰς συνθήκας ἃς πρὸς τὸν Χριστὸν ἔθεσθε ἀνακαλεσάμενοι βεβαίας ταύτας εἰς τὸ ἑξῆς διαφυλάττετε καὶ λογισμῷ σώφρονι πᾶσαν εἴσοδον ταῖς τοῦ διαβόλου μηχαναῖς ἀποκλείσαντες τῇ μετὰ ταῦτα σπουδῇ τὴν ἀπὸ τῆς ῥᾳθυμίας προστριβεῖσαν ὑμῖν κηλῖδα ἀπονίψασθε περιγενόμενοι τῆς ἀκαίρου συνηθείας καὶ ἐπιβλαβοῦς καὶ λογισάμενοι ὡς οὐ τοῦτο μόνον ἐστὶ τὸ δεινὸν ὅτι ἑαυτοῖς πολλὴν τὴν βλάβην προστρίβονται οἱ αὐτόθι παραγενόμενοι ἀλλ' ὅτι καὶ πολλοῖς ἑτέροις σκανδάλου ὑπόθεσις γίνονται.
Ὅταν γὰρ ἴδωσιν Ἕλληνες καὶ Ἰουδαῖοι τὸν ἐφ' ἑκάστης ἡμέρας εἰς τὴν ἐκκλησίαν διημερεύοντα καὶ συνεχοῦς ἀπολαύοντα διδασκαλίας ἀθρόον ἐκεῖ φαινόμενον καὶ μετ' αὐτῶν συμφυρόμενον πῶς οὐ νομίσουσιν ἀπάτην εἶναι τὰ ἡμέτερα καὶ περὶ πάντων τῶν παρ' ἡμῖν τὴν αὐτὴν ὑπόληψιν ἕξουσιν Ἢ οὐκ ἀκούεις τοῦ μακαρίου Παύλου παραινοῦντος λαμπρᾷ τῇ φωνῇ καὶ συμβουλεύοντος Ἀπρόκοποι γίνεσθε Εἶτα ἵνα μὴ νομίσῃς περὶ τῶν οἰκείων μόνον τὴν παραγγελίαν παρ' αὐτοῦ γίνεσθαι καὶ τῶν μεθ' ἡμῶν τεταγμένων προσέθηκεν Καὶ Ἰουδαίοις καὶ Ἕλλησι καὶ τότε ἐπήγαγε Καὶ τῇ Ἐκκλησίᾳ τοῦ Θεοῦ.
Οὐδὲν γὰρ οὕτω λυμαίνεται καὶ βλάπτει τὴν θρησκείαν τὴν ἡμετέραν ὡς καὶ τοῖς ἀπίστοις λαβήν τινα παρέχειν.
Ὅταν οὖν ἴδωσί τινας ἐν ἀρετῇ διαλάμποντας παρ' ἡμῖν καὶ πολλὴν τῶν βιωτικῶν ὑπεροψίαν ποιουμένους οἱ μὲν αὐτῶν καὶ ἀποπνίγονται οἱ δὲ πολλάκις καὶ εἰς θαῦμα ἔρχονται ἐκπληττόμενοι ὅτι τῆς αὐτῆς αὐτοῖς φύσεως ὄντες οὐ τὰ αὐτὰ αὐτοῖς μετίασιν.
Ἀμέλει ἐπειδὰν θεάσωνταί τινα μικρὰν ῥᾳθυμίαν προσγενομένην εὐθέως τὴν γλῶτταν ἀκονοῦσι κατὰ πάντων ὁμοῦ καὶ ἀπὸ τῆς τοῦ ἑνὸς ῥᾳθυμίας κατὰ παντὸς τοῦ τῶν Χριστιανῶν ἔθνους τὰ αὐτὰ ψηφίζονται.
Καὶ οὐδὲ μέχρι τούτου ἵστανται ἀλλ' εὐθέως κατὰ τῆς ἑαυτῶν κεφαλῆς φθεγγόμενοι διὰ τὴν τῶν δούλων ῥᾳθυμίαν καὶ τὸν κοινὸν Δεσπότην βλασφημεῖν τολμῶσι καὶ νομίζουσι τῆς οἰκείας πλάνης παραπέτασμα αὐτοῖς γίνεσθαι τὴν ἑτέρων ῥᾳθυμίαν.
Ὅτι δὲ μέγιστον φέρει τοῦτο κίνδυνον τοῖς ἀφορμὴν αὐτοῖς τῆς βλασφημίας παρέχουσιν ἀκούσωμεν τοῦ προφήτου βοῶντος καὶ λέγοντος ἐκ προσώπου τοῦ Θεοῦ Οὐαὶ ὑμῖν ὅτι δι' ὑμᾶς τὸ ὄνομά μου βλασφημεῖται ἐν τοῖς ἔθνεσι.
Φοβερὸν τὸ ῥῆμα καὶ φρίκης γέμον.
Τὸ γὰρ Οὐαὶ τοῦτο ὡσανεὶ θρηνοῦντός ἐστι τοὺς μέλλοντας ὑπὸ τὴν ἀπαραίτητον ἐκείνην κόλασιν γίνεσθαι.
Ὥσπερ οὖν τοῖς διὰ τῆς οἰκείας ἀμελείας αἰτίαν ἐκείνοις παρέχουσι τῆς βλασφημίας τοσαύτη κεῖται τιμωρία οὕτω πάλιν τοῖς τῆς ἀρετῆς ἐπιμελουμένοις μυρίων στεφάνων ὑπόθεσις γίνεται.
Τὸ αὐτὸ τοῦτο διδάσκων ὁ Χριστὸς ἔλεγε Λαμψάτω τὸ φῶς ὑμῶν ἔμπροσθεν τῶν ἀνθρώπων ὅπως ἴδωσι τὰ καλὰ ἔργα ὑμῶν καὶ δοξάσωσι τὸν Πατέρα ὑμῶν τὸν ἐν τοῖς οὐρανοῖς.
Ὃν γὰρ τρόπον ἐκεῖνοι διὰ τήν τινων ῥᾳθυμίαν σκανδαλιζόμενοι τὴν γλῶτταν ἀκονοῦσι κατὰ τοῦ Δεσπότου τοῦ ἡμετέρου οὕτω φησὶν ἐπειδὰν τὴν ἀρετὴν μετίητε ὁρῶντες ὑμᾶς οἱ ἄνθρωποι οὐ μέχρι τῆς ὑμετέρας εὐφημίας ἵστανται ἀλλ' ὅταν ἴδωσιν ὑμῶν τὰ ἔργα λάμποντα καὶ καταυγάζοντα ὑμῶν τὰς ὄψεις εἰς δοξολογίαν κινοῦνται τοῦ Πατρὸς ὑμῶν τοῦ ἐν οὐρανοῖς τούτου δὲ ὑπ' ἐκείνων γινομένου πάλιν ἡμῖν τὰ τῆς ἀμοιβῆς πολυπλασιάζεται καὶ ὑπὲρ τῆς ἐκείνων εὐφημίας τὰ μυρία ἡμῖν ἀγαθὰ χαρίζεται ὁ Δεσπότης Τοὺς δοξάζοντάς με γὰρ φησὶ δοξάσω.
Πάντα τοίνυν ποιῶμεν ἀγαπητοὶ ὥστε δοξάζεσθαι τὸν ἡμέτερον Δεσπότην καὶ μηδενὶ σκανδάλου αἰτίαν παρέχωμεν.
Τοῦτο γὰρ διηνεκῶς ἡμᾶς διδάσκει ὁ τῆς οἰκουμένης διδάσκαλος ὁ μακάριος Παῦλος ποτὲ μὲν λέγων Εἰ βρῶμα σκανδαλίζει τὸν ἀδελφόν μου οὐ μὴ φάγω κρέα εἰς τὸν αἰῶνα καὶ πάλιν ἐν ἑτέρῳ φησίν Οὕτω δὲ ἁμαρτάνοντες εἰς τοὺς ἀδελφοὺς καὶ τύπτοντες αὐτῶν τὴν συνείδησιν ἀσθενοῦσαν εἰς Χριστὸν ἁμαρτάνετε.
Σφοδρὰ ἡ ἀπειλὴ καὶ μεγάλην ἔχουσα τὴν κατάκρισιν.
Μὴ γὰρ νομίσῃς φησὶν εἰς ἐκεῖνον μόνον περιστήσεσθαι τὴν βλάβην εἰς αὐτὸν διαβαίνει τὸν Χριστὸν τὸν δι' ἐκεῖνον σταυρωθέντα.
Εἰ τοίνυν ὁ Δεσπότης σου σταυρωθῆναι δι' αὐτὸν οὐ παρῃτήσατο σὺ οὐκ ἀνέχῃ πάντα ποιῆσαι ὥστε μηδεμίαν αὐτῷ σκανδάλου ἀφορμὴν παρέχειν Καὶ πανταχοῦ εὑρήσεις αὐτὸν ταῦτα συμβουλεύοντα τοῖς μαθητευομένοις τοῦτο γάρ ἐστιν ὃ συνέχει τὴν ζωὴν τὴν ἡμετέραν.
Διὰ τοῦτο καὶ ἀλλαχοῦ γράφων ἔλεγε Μὴ τὰ ἑαυτῶν ἕκαστος σκοπεῖτε ἀλλὰ καὶ τὰ ἑτέρων ἕκαστος καὶ πάλιν ἑτέρωθι Πάντα μοι ἔξεστιν ἀλλ' οὐ πάντα οἰκοδομεῖ.
Εἶδες σύνεσιν ἀποστολικήν Εἰ καὶ ἔξεστί μοι φησὶ τὶ διαπράξασθαι καὶ μηδέν μοι τοῦτο λυμαίνεται ἀλλὰ διὰ τὸ μὴ ἕπεσθαι τὴν τοῦ πλησίον οἰκοδομὴν οὐκ ἂν ἀνασχοίμην αὐτὸ πρᾶξαι.
Εἶδες ψυχὴν φιλόστοργον καὶ πῶς οὐδαμοῦ τὸ ἑαυτοῦ σκοπεῖ ἀλλὰ διὰ πάντων δείκνυσι μεγίστην ἀρετὴν ταύτην οὖσαν τὸ τῆς τῶν πλησίον οἰκοδομῆς πολλὴν ποιεῖσθαι τὴν πρόνοιαν Ταῦτα δὴ πάντα γινώσκοντες φυλαττώμεθα παρακαλῶ καὶ ἀπεχώμεθα τῶν λυμαίνεσθαι τὸν πλοῦτον τῆς ἡμετέρας ἀρετῆς δυναμένων καὶ μηδέποτέ τι πράττωμεν ὃ τῷ πλησίον παρέχει τινὰ βλάβην.
Τοῦτο γὰρ καὶ τὸ ἁμάρτημα ἐπιτείνει καὶ τὴν κόλασιν ἡμῖν σφοδροτέραν προξενεῖ.
Καὶ μηδὲ τοῦ τυχόντος καταφρονῶμεν μηδὲ λέγωμεν τὰ ψυχρὰ ἐκεῖνα ῥήματα τί δέ μοι μέλει ἐὰν ὁ δεῖνα σκανδαλίζηται Τί λέγεις εἰπέ μοι Τί σοι μέλει Προσέταξεν ὁ Χριστὸς οὕτω σου λάμπειν τὸν βίον ὡς μὴ μόνον σε θαυμάζεσθαι ὑπὸ τῶν ὁρώντων ἀλλὰ καὶ τὸν Δεσπότην τὸν σὸν δοξολογεῖσθαι καὶ σὺ τὸ ἐναντίον ἐργαζόμενος καὶ παρασκευάζων ἀντὶ δοξολογίας βλασφημίας εἰς αὐτὸν γίνεσθαι οὐδένα λόγον ποιῇ Καὶ ποῦ τοῦτο ψυχῆς εὐλαβοῦς καὶ τοὺς Θεοῦ νόμους ἀκριβῶς ἐπισταμένης γʹ.
Ἀλλ' εἰ καὶ πρότερον ταῦτά τις ὑπὸ τῆς συνηθείας ἑλκόμενος ἀδιαφόρως ἐφθέγξατο νῦν παρακαλῶ δεξάμενος ἡμῶν τὴν νουθεσίαν παυέσθω τῶν ἀκαίρων τούτων λόγων καὶ οὕτως ἅπαντα πράττειν σπουδαζέτω ὡς μήτε ὑπὸ τοῦ ἀκοιμήτου ἐκείνου ὀφθαλμοῦ κατακρίνεσθαι μήτε ὑπὸ τοῦ συνειδότος καταγινώσκεσθαι μήτε ὑπὸ τῶν εἰς αὐτὸν ὁρώντων βλασφημίας κινεῖσθαι κατὰ τοῦ Δεσπότου.
Ἐὰν γὰρ μετὰ τοσαύτης φυλακῆς τὰ καθ' ἑαυτοὺς οἰκονομῶμεν πολλῆς ἀπολαυσόμεθα καὶ τῆς παρὰ τοῦ Δεσπότου φιλανθρωπίας καὶ διαφευξόμεθα τοῦ διαβόλου τὰς μηχανάς.
Ὅταν γὰρ ἴδῃ ἡμᾶς οὕτω νήφοντας καὶ ἐγρηγορότας ἐννοῶν ὡς ἀνονήτοις ἐπιχειρήσειε καλυψάμενος ἀποστήσεται.
Ἀλλὰ τῶν μὲν προοιμίων ἅλις φέρε δὴ λοιπὸν τὰ ἀναγνωσθέντα προθέντες ἐπὶ τῆς ὑμετέρας ἀγάπης τὴν πνευματικὴν ὑμῖν παραθῶμεν ἑστίασιν καὶ ἴδωμεν μαθόντες τί καὶ σήμερον ὁ μακάριος Μωϋσῆς μᾶλλον δὲ τὸ Πνεῦμα τὸ ἅγιον διὰ τῆς τούτου γλώττης ἡμᾶς διδάξαι βούλεται.
Τί οὖν φησι Καὶ εἶπεν ὁ Θεός Ἐξαγαγέτω τὰ ὕδατα ἑρπετὰ ψυχῶν ζωσῶν καὶ πετεινὰ πετόμενα ἐπὶ τῆς γῆς κατὰ τὸ στερέωμα τοῦ οὐρανοῦ.
Καὶ ἐγένετο οὕτως.
Ὅρα φιλανθρωπίαν Δεσπότου πῶς τάξει τινὶ καὶ ἀκολουθίᾳ πᾶσαν τὴν δημιουργίαν ἡμᾶς διδάσκει.
Πρότερον ἐδίδαξεν ἡμᾶς πῶς τὴν γῆν εἰς τὴν τῶν καρπῶν γένεσιν τῷ αὐτοῦ ἐπιτάγματι διήγειρεν εἶτα τὴν δημιουργίαν τῶν δύο φωστήρων διδάξας προσέθηκεν καὶ τὴν τῶν ἀστέρων ποικιλίαν δι' ὧν τοῦ οὐρανοῦ φαιδρότερον τὸ κάλλος εἰργάσατο σήμερον λοιπὸν μεταβαίνει ἐπὶ τὰ ὕδατα καὶ δείκνυσιν ἡμῖν τῷ λόγῳ αὐτοῦ καὶ τῷ ἐπιτάγματι ζῶα ἔμψυχα ἐξ αὐτῶν ἀναδιδόμενα.
Ἐξαγαγέτω γὰρ φησὶ τὰ ὕδατα ἑρπετὰ ψυχῶν ζωσῶν καὶ πετεινὰ πετόμενα ἐπὶ τῆς γῆς κατὰ τὸ στερέωμα τοῦ οὐρανοῦ.
Ποῖος λόγος εἰπέ μοι ἐφικέσθαι δυνήσεται τοῦ θαύματος ποία ἀρκέσει γλῶττα πρὸς εὐφημίαν τοῦ δημιουργοῦ Εἶπε μόνον Βλαστησάτω ἡ γῆ καὶ εὐθέως πρὸς τὰς ὠδῖνας αὐτὴν διήγειρε νῦν λέγει Ἐξαγαγέτω τὰ ὕδατα.
Ὅρα πῶς κατάλληλα αὐτοῦ τὰ προστάγματα ἐκεῖ Βλαστησάτω ἐνταῦθα Ἐξαγαγέτω τὰ ὕδατα φησὶ ἑρπετὰ ψυχῶν ζωσῶν.
Καθάπερ γὰρ ἐπὶ τῆς γῆς εἶπε μόνον Βλαστησάτω καὶ διάφορος καὶ ποικίλη τῶν ἀνθῶν ἡ ποικιλία καὶ τῶν βοτανῶν καὶ τῶν σπερμάτων ἐδόθη καὶ ἑνὶ λόγῳ τὰ πάντα παρήχθη οὕτω καὶ ἐνταῦθα εἶπεν Ἐξαγαγέτω τὰ ὕδατα ἑρπετὰ ψυχῶν ζωσῶν καὶ πετεινὰ πετόμενα ἐπὶ τῆς γῆς κατὰ τὸ στερέωμα τοῦ οὐρανοῦ καὶ ἀθρόον τοσαῦτα γένη ἑρπετῶν τοσαύτη διαφορὰ πετεινῶν ἐδημιουργεῖτο ὅσην οὐδὲ τῷ λόγῳ ἀπαριθμήσασθαι δυνατόν.
Καὶ τὸ μὲν ῥῆμα βραχὺ καὶ ῥῆμα ἓν τὰ δὲ γένη τῶν ζώων διάφορα καὶ ποικίλα.
Ἀλλὰ μὴ ξενισθῇς ἀγαπητέ ῥῆμα γὰρ ἦν Θεοῦ καὶ ὁ λόγος αὐτοῦ τὴν σύστασιν τοῖς γινομένοις ἐχαρίσατο.
Ὁρᾷς πῶς ἅπαντα ἐκ τοῦ μὴ ὄντος εἰς τὸ εἶναι παράγει εἶδες διδασκαλίας ἀκρίβειαν εἶδες συγκατάβασιν Δεσπότου ὅσην ἐπιδείκνυται περὶ τὸ γένος τὸ ἡμέτερον Πόθεν γὰρ ταῦτα ἡμεῖς οὕτω μετὰ ἀκριβείας μαθεῖν ἂν ἠδυνήθημεν εἰ μὴ αὐτὸς διὰ πολλὴν καὶ ἄφατον φιλανθρωπίαν κατηξίωσε διὰ τῆς τοῦ προφήτου γλώττης διδάξαι τὴν τῶν ἀνθρώπων φύσιν ἵνα εἰδέναι ἔχωμεν καὶ τῶν δημιουργηθέντων τὴν τάξιν καὶ τοῦ δημιουργήσαντος τὴν δύναμιν καὶ ὅπως ὁ λόγος αὐτοῦ ἔργον ἐγένετο καὶ τὸ ῥῆμα αὐτοῦ τὴν σύστασιν καὶ τὴν εἰς τὸ εἶναι πάροδον αὐτοῖς ἐχαρίσατο δʹ.
Ἀλλ' εἰσί τινες τῶν ἀγνωμόνων οἳ καὶ μετὰ τοσαύτην διδασκαλίαν ἀπιστεῖν ἐπιχειροῦντες καὶ μὴ συγχωροῦντες μήτε δημιουργὸν ἔχειν τὰ ὁρώμενα ἄλλοι μὲν αὐτόματα αὐτὰ φάσκοντες εἶναι ἕτεροι δὲ ἐξ ὑποκειμένης τινὸς ὕλης γεγενῆσθαι.
Σκόπει τοῦ διαβόλου πόση ἡ ἀπάτη πῶς ἀπεχρήσατο τῇ εὐκολίᾳ τῆς γνώμης τῶν τῇ πλάνῃ δουλευόντων.
Διὰ τοῦτο ὁ μακάριος Μωϋσῆς μετὰ τοσαύτης ἡμᾶς ἀκριβείας διδάσκει ὑπὸ τοῦ θείου Πνεύματος ἐνηχούμενος ἵνα μὴ τὰ αὐτὰ τούτοις πάθωμεν ἀλλ' εἰδέναι ἔχωμεν σαφῶς καὶ τὴν ἀκολουθίαν τῶν δημιουργηθέντων καὶ ὅπως ἕκαστον ἐδημιουργήθη.
Εἰ γὰρ μὴ τῆς ἡμετέρας κηδόμενος σωτηρίας ὁ Θεὸς οὕτως ὡδήγησε τοῦ προφήτου τὴν γλῶτταν ἤρκει εἰπεῖν ὅτι ἐποίησεν ὁ Θεὸς τὸν οὐρανὸν καὶ τὴν γῆν καὶ τὴν θάλασσαν καὶ τὰ ζῶα καὶ μήτε τάξιν θεῖναι ἡμερῶν μήτε τί μὲν πρῶτον τί δὲ ὕστερον γεγένηται.
Ἀλλ' ἵνα μηδεμίαν τοῖς ἀγνωμονεῖν βουλομένοις καταλείπηται ἀπολογίας πρόφασιν οὕτω διαιρεῖ σαφῶς καὶ τὴν τῶν γινομένων τάξιν καὶ τῶν ἡμερῶν τὸν ἀριθμὸν καὶ πάντα μετὰ πολλῆς τῆς συγκαταβάσεως ἡμᾶς διδάσκει ἵνα μαθόντες τὴν ἀλήθειαν ἅπασαν μηκέτι τῇ πλάνῃ τῶν ἐξ οἰκείων λογισμῶν ἅπαντα φθεγγομένων προσέχωμεν ἀλλ' εἰδέναι ἔχωμεν τοῦ δημιουργοῦ τοῦ ἡμετέρου τὴν ἄφατον δύναμιν.
Καὶ ἐγένετο φησὶν οὕτως.
Εἶπεν Ἐξαγαγέτω τὰ ὕδατα ἑρπετὰ ψυχῶν ζωσῶν καὶ πετεινὰ πετόμενα ἐπὶ τῆς γῆς κατὰ τὸ στερέωμα τοῦ οὐρανοῦ καὶ ὑπήκουσε τὸ στοιχεῖον καὶ ἐπλήρωσε τὸ ἐπιταχθέν.
Καὶ ἐγένετο φησὶν οὕτως ὡς ἐκέλευσεν ὁ Δεσπότης καὶ ἐποίησεν ὁ Θεὸς τὰ κήτη τὰ μεγάλα καὶ πᾶσαν ψυχὴν ζώων ἑρπετῶν ἃ ἐξήγαγε τὰ ὕδατα κατὰ γένη αὐτῶν καὶ πᾶν πετεινὸν πτερωτὸν κατὰ γένος.
Καὶ εἶδεν ὁ Θεὸς ὅτι καλὰ καὶ ηὐλόγησεν αὐτὰ ὁ Θεὸς λέγων Αὐξάνεσθε καὶ πληθύνεσθε καὶ πληρώσατε τὰ ὕδατα τὰ ἐν ταῖς θαλάσσαις καὶ τὰ πετεινὰ πληθυνέσθωσαν ἐπὶ τῆς γῆς.
Θέα μοι πάλιν ἐνταῦθα πόση τοῦ Πνεύματος ἡ σοφία.
Εἰπὼν γὰρ ὁ μακάριος Μωϋσῆς ὅτι Ἐγένετο οὕτως διδάσκει ἡμᾶς κατὰ μέρος ἐπάγων καὶ λέγων Καὶ ἐποίησεν ὁ Θεὸς τὰ κήτη τὰ μεγάλα καὶ πᾶσαν ψυχὴν ζώων ἑρπετῶν ἃ ἐξήγαγε τὰ ὕδατα κατὰ γένη αὐτῶν καὶ πᾶν πετεινὸν πτερωτὸν κατὰ γένος Καὶ εἶδεν ὁ Θεὸς ὅτι καλά.
Ἐνταῦθα τῶν ἀπερισκέπτως ἅπαντα φθεγγομένων πάλιν ἀναιρεῖ τὴν τόλμαν.
Ἵνα γὰρ μή τις ἔχῃ λέγειν καὶ τίνος ἕνεκα τὰ κήτη γέγονε ποίαν ἡμῖν χρείαν συντελεῖ τί τὸ ὄφελος ἐκ τῆς τούτων δημιουργίας διὰ τοῦτο εἰπὼν Ἐποίησεν ὁ Θεὸς τὰ κήτη τὰ μεγάλα καὶ πᾶσαν ψυχὴν ζώων ἑρπετῶν καὶ τὰ πετεινὰ εὐθέως ἐπήγαγε Καὶ εἶδεν ὁ Θεὸς ὅτι καλά.
Μὴ γὰρ ἐπειδὴ σὺ φησὶ τὸν λόγον ἀγνοεῖς τῶν γεγενημένων ἐπισκήπτειν ἐπιχείρει τοῖς δημιουργήμασιν.
Ἤκουσας τοῦ Δεσπότου ψηφιζομένου καὶ λέγοντος ὅτι καλὰ καὶ πῶς σὺ μέμηνας τολμῶν λέγειν διὰ τί γεγένηται καὶ ὡς περιττὴν αὐτῶν τὴν δημιουργίαν διαβάλλεις Ἐὰν γὰρ εὐγνώμων ᾖς δυνήσῃ καὶ ἐκ τῆς τούτων δημιουργίας καὶ τὴν δύναμιν τοῦ σοῦ Δεσπότου καὶ τὴν ἄφατον φιλανθρωπίαν καταμαθεῖν τὴν μὲν δύναμιν ὅτι τῷ λόγῳ καὶ ἐπιτάγματι ἐκ τῶν ὑδάτων τοιαῦτα ζῶα παραχθῆναι πεποίηκε τὴν δὲ φιλανθρωπίαν ὅτι καὶ παραγαγὼν ἰδίαν τινὰ χώραν αὐτοῖς ἀπένειμε καὶ τὸ ἄπλετον μέρος τῆς θαλάσσης αὐτοῖς ἀπεκλήρωσεν ὥστε μηδένα λυμαίνεσθαι ἀλλ' ἐνδιαιτᾶσθαι μὲν τοῖς ὕδασι καὶ διὰ τῆς ὄψεως τοῦ δημιουργοῦ διδάσκειν τὴν ὑπερβάλλουσαν δύναμιν μηδεμίαν δὲ βλάβην παρέχειν τῷ τῶν ἀνθρώπων γένει.
Ἢ μικρὸν οἴει τοῦτο μέρος εἶναι φιλανθρωπίας τὸ διπλῆν ἐξ αὐτῶν σοι γίνεσθαι τὴν ὠφέλειαν Καὶ γὰρ εἰς θεογνωσίαν ἐνάγει τοὺς εὐγνωμονεῖν βουλομένους καὶ ἐκπλήττεσθαι παρασκευάζει τῆς φιλανθρωπίας αὐτοῦ τὸ μέγεθος ὅτι τῆς ἀπ' αὐτῶν βλάβης ἠλευθέρωσε τὴν τῶν ἀνθρώπων φύσιν.
Οὐδὲ γὰρ εἰς χρείαν ἡμῖν μόνον ἅπαντα παρ' αὐτοῦ δεδημιούργηται ἀλλὰ διὰ τὴν πολλὴν αὐτοῦ φιλοτιμίαν τὰ μὲν εἰς χρείαν τὰ δὲ καὶ διὰ τοῦτο παρήχθη ἵνα κηρύττηται τοῦ ποιήσαντος αὐτὰ ἡ δύναμις.
Ἀκούων τοίνυν ὅτι Εἶδεν ὁ Θεὸς ὅτι καλὰ μηκέτι τόλμα ἀντιφθέγγεσθαι τῇ θείᾳ Γραφῇ μηδὲ περιεργάζεσθαι καὶ πολυπραγμονεῖν καὶ λέγειν διὰ τί τὸ καὶ τὸ ἐγένετο Καὶ εὐλόγησεν αὐτὰ ὁ Θεὸς φησὶ καὶ εἶπεν Αὐξάνεσθε καὶ πληθύνεσθε καὶ πληρώσατε τὰ ὕδατα τὰ ἐν ταῖς θαλάσσαις καὶ τὰ πετεινὰ πληθυνέσθωσαν ἐπὶ τῆς γῆς.
Αὕτη ἐστὶν ἡ εὐλογία τὸ εἰς πλῆθος αὐτὰ ἐπιδοῦναι.
Ἐπειδὴ γὰρ ἔμψυχα ἦν τὰ ζῶα τὰ δημιουργηθέντα ἐβούλετο δὲ διηνεκῆ τούτων εἶναι τὴν σύστασιν διὰ τοῦτο ἐπήγαγε Καὶ εὐλόγησεν αὐτὰ ὁ Θεὸς καὶ εἶπεν Αὐξάνεσθε καὶ πληθύνεσθε.
Τὸ γὰρ ῥῆμα ἐκεῖνο μέχρι τοῦ παρόντος ταῦτα συγκρατεῖ καὶ τοσοῦτο μῆκος χρόνου παρέδραμε καὶ οὐδὲ ἓν τούτων γένος ἠλαττώθη.
Ἡ γὰρ εὐλογία ἡ παρὰ τοῦ Θεοῦ καὶ τὸ ῥῆμα τὸ λέγον Αὐξάνεσθε καὶ πληθύνεσθε τὴν σύστασιν αὐτοῖς καὶ τὴν διαμονὴν ταύτην ἅπασαν ἐχαρίσατο.
Καὶ ἐγένετο φησὶν ἑσπέρα καὶ ἐγένετο πρωῒ ἡμέρα πέμπτη.
Εἶδες πῶς καὶ τὰ κατὰ τὴν πέμπτην ἡμέραν δημιουργηθέντα ζῶα ἐδίδαξεν ἡμᾶς ἡ θεία Γραφή Ἀλλὰ μικρὸν ἀνάμεινον καὶ ὄψει πάλιν τοῦ σοῦ Δεσπότου τὴν φιλανθρωπίαν.
Οὐδὲ γὰρ μόνον τὰ ὕδατα πρὸς τὴν τῶν ζώων γένεσιν διήγειρεν ἀλλὰ καὶ ἐκ τῆς γῆς πάλιν ἀναδοθῆναι προσέταξε ζῶα χερσαῖα.
Οὐδὲν γὰρ ἄτοπον μικρὸν ἐφάψασθαι σήμερον καὶ τῶν κατὰ τὴν ἕκτην ἡμέραν γενομένων.
Καὶ εἶπε φησὶν ὁ Θεός Ἐξαγαγέτω ἡ γῆ ψυχὴν ζῶσαν κατὰ γένος τετράποδα καὶ ἑρπετὰ καὶ θηρία ἐπὶ τῆς γῆς καὶ τὰ κτήνη καὶ πάντα τὰ ἑρπετὰ τῆς γῆς κατὰ γένος.
Καὶ ἐγένετο οὕτως.
Ὅρα καὶ τὴν γῆν πάλιν διπλῆν καρποφορίαν παρέχουσαν καὶ τῷ προστάγματι τοῦ Δεσπότου ὑπηρετουμένην.
Τότε μὲν γὰρ τῶν σπερμάτων τὴν βλάστην ἐξέδωκε νῦν δὲ ζῶα ἔμψυχα τετράποδα ἑρπετὰ θηρία καὶ κτήνη.
Ἰδοὺ ὅπερ ἔφθην εἰπὼν τοῦτο καὶ νῦν δείκνυται ὅτι οὐ διὰ χρείαν ἡμετέραν μόνον ἅπαντα παρήγαγεν ἀλλὰ καὶ δι' ὠφέλειαν ἵνα ὁρῶντες τὴν ἄφθονον περιουσίαν τῶν αὐτοῦ δημιουργημάτων ἐκπληττώμεθα τοῦ δημιουργοῦ τὴν δύναμιν καὶ εἰδέναι ἔχωμεν ὡς σοφίᾳ τινὶ καὶ ἀφάτῳ φιλανθρωπίᾳ διὰ τὴν εἰς τὸν μέλλοντα ἄνθρωπον γίνεσθαι τιμὴν ταῦτα ἅπαντα παρήχθη.
Καὶ ἐποίησε φησὶν ὁ Θεὸς τὰ θηρία τῆς γῆς κατὰ γένος αὐτῶν καὶ τὰ κτήνη κατὰ γένος αὐτῶν καὶ πάντα τὰ ἑρπετὰ τῆς γῆς κατὰ γένος αὐτῶν.
Καὶ εἶδεν ὁ Θεὸς ὅτι καλά.
Ποῦ νῦν εἰσιν οἱ τολμῶντες λέγειν διὰ τί θηρία διὰ τί ἑρπετά Ἀκουέτωσαν τῆς θείας Γραφῆς λεγούσης Καὶ εἶδεν ὁ Θεὸς ὅτι καλά.
Εἰπέ μοι αὐτὸς ὁ δημιουργήσας ἐπαινεῖ τὰ γινόμενα καὶ σὺ ἐπισκήπτειν τολμᾷς Καὶ πόσης οὐκ ἂν εἴη τοῦτο μανίας Ἐπεὶ καὶ ἐν τοῖς σπέρμασι καὶ ἐν τοῖς φυτοῖς οὐ μόνον ἔγκαρπα δένδρα ἀνέδωκεν ἡ γῆ ἀλλὰ καὶ ἄκαρπα καὶ οὐ μόνον ἀχρησίμους βοτάνας ἀλλὰ καὶ ἡμῖν ἀγνώστους ἐκφέρει πολλάκις καὶ ἐπιβλαβεῖς ἀλλ' οὐ διὰ τοῦτο τολμήσει τις μέμφεσθαι τοῖς γινομένοις οὐδὲν γὰρ μάτην οὐδὲ ἁπλῶς γεγένηται.
Οὐδὲ γὰρ ἂν τὸν ἔπαινον ἐδέξατο παρὰ τοῦ Δεσπότου εἰ μὴ πρὸς χρείαν τινὰ ἐπωφελῆ δεδημιούργηται.
Καθάπερ οὖν ἐπὶ τῶν δένδρων οὐ πάντα ἐστὶν ἔγκαρπα ἀλλὰ καὶ ἄκαρπα πολλὰ καὶ οὐκ ἔλαττον τῶν ἐγκάρπων κἀκεῖνα θαυμαστὴν ἡμῖν τὴν χρείαν παρέχεται πρὸς τὴν ἀνάπαυσιν τὴν ἡμετέραν συντελοῦντα καὶ γὰρ καὶ οἰκοδομὰς ἐξ αὐτῶν καὶ πολλὰς ἑτέρας χρείας πρὸς τὴν ἡμετέραν ἀνάπαυσιν συντελούσας κατασκευάζομεν καὶ ὅλως οὐδέν ἐστιν ὃ μὴ λόγῳ τινὶ δεδημιούργηται εἰ καὶ ἡ ἀνθρωπίνη φύσις οὐκ ἰσχύει πάντων μετὰ ἀκριβείας εἰδέναι τὸν λόγον ὥσπερ οὖν ἐπὶ τῶν δένδρων οὕτω καὶ ἐπὶ τῶν ζώων τὰ μὲν πρὸς βρῶσιν ἡμῖν ἐστιν ἐπιτήδεια τὰ δὲ πρὸς ὑπηρεσίαν.
Καὶ τῶν θηρίων δὲ τὰ γένη καὶ τῶν ἑρπετῶν οὐ μικρὰν ἡμῖν χρείαν συντελεῖ καὶ εἰ βουληθείη τις εὐγνωμόνως καταμαθεῖν εὑρίσκει καὶ νῦν ὅτε τῆς ἀρχῆς αὐτῶν ἀφῃρέθημεν διὰ τὴν τοῦ πρωτοπλάστου παρακοὴν πολλὴν τὴν ἀπ' αὐτῶν ὠφέλειαν ἡμῖν προσγινομένην.
Πολλὰ γὰρ καὶ ἐκ τούτων λαμβάνοντες ἰατρῶν παῖδες κατασκευάζουσι πρὸς τὴν τῶν ἡμετέρων σωμάτων ὑγίειαν συντελεῖν δυνάμενα.
Ἄλλως δὲ ποία βλάβη ἐκ τῆς τῶν θηρίων δημιουργίας ὁπότε καθάπερ τὰ ἥμερα οὕτω καὶ αὐτὰ ὑπὸ τὴν ἐξουσίαν τυγχάνειν ἤμελλε τοῦ μετ' οὐ πολὺ μέλλοντος δημιουργεῖσθαι Τοῦτο γὰρ τέως φημί.
Ἵνα δὲ μάθῃς τοῦ τῶν ἁπάντων Δεσπότου τὴν ὑπερβάλλουσαν φιλανθρωπίαν ἣν περὶ τὸ γένος τὸ ἡμέτερον ἐπιδείκνυται ἐπειδὴ ἐξέτεινε τὸν οὐρανὸν ἥπλωσε τὴν γῆν ἐδημιούργησε τὸ στερέωμα καθάπερ τι μέσον τειχίον τὴν διαίρεσιν τῶν ὑδάτων ἐργαζόμενον εἶτα τὴν συναγωγὴν τῶν ὑδάτων γενέσθαι προστάξας τὰ μὲν θαλάσσας ὠνόμασε τὴν δὲ ξηρὰν γῆν εἶτα ταύτην ἐκαλλώπισε ταῖς τῶν σπερμάτων ἀναδόσεσι καὶ τῶν λοιπῶν βοτανῶν.
Μετῆλθε πάλιν ἐπὶ τὴν τῶν δύο μεγάλων φωστήρων δημιουργίαν καὶ τῶν ἀστέρων τὴν ποικιλίαν δι' αὐτῶν τὸ κάλλος τοῦ οὐρανοῦ κατακοσμήσας εἶτα τὰ ἐκ τῶν ὑδάτων ζῶα ἔμψυχα παραγαγὼν καὶ τὰ πετεινὰ τὰ πετόμενα ἐπὶ τῆς γῆς κατὰ τὸ στερέωμα τοῦ οὐρανοῦ καὶ πληρώσας τῶν πέντε ἡμερῶν τὸν ἀριθμὸν ἐπειδὴ ἐχρῆν καὶ τὰ ἀπὸ τῆς γῆς ζῶα δημιουργηθῆναι προστάξας καὶ ταῦτα ἀναδοθῆναι τά τε πρὸς τροφὴν ἐπιτήδεια τά τε πρὸς τὴν ὑπηρεσίαν χρήσιμα καὶ τὰ θηρία καὶ τὰ ἑρπετὰ τότε λοιπὸν ἐπειδὴ πάντα κατεκόσμησε καὶ τὴν προσήκουσαν ἐπέθηκεν εὐταξίαν καὶ διακόσμησιν τοῖς ὁρωμένοις καὶ τὴν τράπεζαν πολυτελῆ παρεσκεύασε ποικίλων καὶ παντοδαπῶν πεπληρωμένην τῶν ἐδεσμάτων καὶ πολλὴν τὴν ἀφθονίαν καὶ τὸν πλοῦτον ἔχουσαν καὶ τὰ βασίλεια ὡς ἂν εἴποι τις πανταχόθεν λαμπρὰ εἰργάσατο τὰ ἄνω τὰ κάτω ποικίλως φαιδρύνας τότε λοιπὸν τὸν τούτων ἁπάντων ἀπολαύειν μέλλοντα δημιουργεῖ τὴν ἐξουσίαν τῶν ὁρωμένων ἁπάντων αὐτῷ παραδιδοὺς καὶ δεικνὺς ὅσῳ τῶν δημιουργηθέντων ἁπάντων τιμιώτερον τὸ μέλλον διαπλάττεσθαι ζῶον εἴγε πάντα τὰ γενόμενα ὑπὸ τὴν τούτου ἐξουσίαν καὶ ἐπιτροπὴν γενέσθαι κελεύει.
Ἀλλ' ἵνα μὴ εἰς πολὺ μῆκος τὸν λόγον ἐκτείνωμεν ἀρκεσθέντες τοῖς εἰρημένοις εἰς τὴν ἑξῆς ταμιευσώμεθα τὰ κατὰ τὴν διάπλασιν τοῦ θαυμαστοῦ τούτου ζώου τοῦ λογικοῦ καὶ ἐμψύχου τοῦ ἀνθρώπου λέγω τὴν συνήθη παράκλησιν ὑμῖν καὶ νῦν προσάγοντες ὥστε καὶ τῶν εἰρημένων τὴν μνήμην διαφυλάττειν καὶ διὰ πάντων τῶν ὁρωμένων εἰς τὴν τοῦ Δεσπότου δοξολογίαν ἑαυτοὺς διεγείρειν.
Καὶ τὸ μὴ ἐφικνεῖσθαι μηδὲ δύνασθαι πάντων τῶν δημιουργηθέντων τὸν λόγον καταλαβεῖν μὴ γενέσθω ἡμῖν ἀπιστίας ὑπόθεσις ἀλλὰ δοξολογίας ἀφορμή.
Ὅταν γὰρ ἀτονήσῃ ὁ λογισμὸς καὶ μὴ χωρήσῃ ἡ διάνοια ἐννόει τοῦ Δεσπότου σου τὸ μέγεθος καὶ ἐξ αὐτοῦ τούτου ὅτι τοσαύτη αὐτοῦ ἡ δύναμις ὡς μηδὲ τὸν λόγον ἡμᾶς μετὰ ἀκριβείας εἰδέναι τῶν ὑπ' αὐτοῦ γεγενημένων.
Τοῦτο διανοίας εὐγνώμονος τοῦτο ψυχῆς νηφούσης.
Ἐπεὶ καὶ Ἕλληνες οὕτως ἐπλανήθησαν τοῖς οἰκείοις λογισμοῖς τὰ πάντα ἐπιτρέψαντες καὶ μὴ θελήσαντες πρὸς τὸ ἀσθενὲς τῆς οἰκείας φύσεως ἀπιδεῖν ἀλλὰ τὰ ὑπὲρ αὐτοὺς φαντασθέντες καὶ τῶν οἰκείων ὅρων ὑπερβάντες τὸ μέτρον καὶ τῆς προσούσης αὐτοῖς ἀξίας ἐξέπεσον.
Οἱ γὰρ λόγῳ τετιμημένοι καὶ τοσαύτην προεδρίαν λαβόντες παρὰ τοῦ δημιουργοῦ καὶ τῶν κτισμάτων ἁπάντων τῶν ὁρωμένων τιμιώτεροι οὗτοι εἰς τοσαύτην ἀλογίαν κατηνέχθησαν ὡς κύνας καὶ πιθήκους καὶ κροκοδείλους καὶ τὰ ἀτιμότερα τούτων προσκυνεῖν.
Καὶ τί λέγω ζῶα ἄλογα Πολλοὶ τούτων εἰς τοσαύτην ἄνοιαν καὶ ἀναισθησίαν ἐξέπεσον ὡς καὶ κρόμμυα καὶ τὰ τούτων εὐτελέστερα σέβειν.
Διὰ τοῦτο ὁ προφήτης τούτους αἰνιττόμενος ἔλεγε Παρασυνεβλήθη τοῖς κτήνεσι τοῖς ἀνοήτοις καὶ ὡμοιώθη αὐτοῖς.
Ὁ λόγῳ φησὶ τετιμημένος καὶ τοσαύτης σοφίας ἀξιωθεὶς τῶν ἀλόγων γέγονεν ὅμοιος τάχα δὲ καὶ χείρων.
Ἐκεῖνα μὲν γὰρ ἅτε ἄλογα ὄντα οὐδὲ εὐθύνας ὑφέξει ὁ δὲ λόγῳ τετιμημένος εἰς τὴν ἐκείνων ἀλογίαν μεταπεσὼν εἰκότως μεγάλας δώσει τὰς εὐθύνας ἀγνώμων γενόμενος περὶ τὴν τοσαύτην εὐεργεσίαν.
Ἐντεῦθεν καὶ λίθους καὶ ξύλα λοιπὸν θεοὺς προσηγόρευσαν καὶ ταῦτα τὰ ὁρώμενα στοιχεῖα ἐθεοποίησαν ἅπαξ γὰρ ἐκτραπέντες τῆς εὐθείας ὁδοῦ κατὰ κρημνῶν ἤχθησαν καὶ εἰς αὐτὴν τὴν ἄβυσσον τῆς κακίας ἐξώκειλαν.
Ἀλλ' ἡμεῖς μηδὲ οὕτως ἀπογνῶμεν τῆς σωτηρίας αὐτῶν ἀλλὰ τὰ παρ' ἑαυτῶν εἰσφέρωμεν καὶ μετὰ πάσης προθυμίας καὶ μακροθυμίας αὐτοῖς διαλεγώμεθα δεικνύντες καὶ τοῦ πράγματος τὴν ἀτοπίαν καὶ τῆς βλάβης τὸ μέγεθος καὶ μηδέποτε ἀπαγορεύωμεν αὐτῶν τὴν σωτηρίαν.
Εἰκὸς γὰρ αὐτοὺς πεισθήσεσθαι τοῦ χρόνου προϊόντος καὶ μάλιστα ἂν ἡμεῖς οὕτω πολιτευώμεθα ὡς μηδεμίαν αὐτοῖς παρέχειν λαβήν.
Πολλοὶ γὰρ τούτων ἐπειδὰν ἴδωσί τινας τῶν μεθ' ἡμῶν τεταγμένων τῷ ῥήματι μὲν καὶ τῇ προσηγορίᾳ Χριστιανοὺς ὀνομαζομένους ὁμοίως δὲ ἐκείνοις ἁρπάζοντας πλεονεκτοῦντας βασκαίνοντας ἐπιβουλεύοντας δόλους ῥάπτοντας τὰ ἄλλα ἅπαντα ἐργαζομένους τρυφῇ καὶ ἀδηφαγίᾳ προσέχοντας οὐκέτι οὐδὲ τὴν ἀπὸ τῶν λόγων νουθεσίαν προσίενται νομίζοντες ἀπάτην εἶναι τὰ ἡμέτερα καὶ τοῖς αὐτοῖς ἅπαντας ὑπευθύνους εἶναι.
Ἐννόει μοι τοίνυν πόσων ἂν οἱ τοιοῦτοι γένοιντο κολάσεων ἄξιοι ὅταν μὴ μόνον ἑαυτοῖς ἐπισωρεύωσι τὸ πῦρ τὸ ἄσβεστον ἀλλὰ καὶ ἑτέροις αἴτιοι γένωνται τοῦ τῇ πλάνῃ προσηλῶσθαι καὶ πρὸς τὴν τῆς ἀρετῆς διδασκαλίαν ἀποφράττειν τὰ ὦτα καὶ μετὰ τούτου καὶ τοῖς τὴν ἀρετὴν μετιοῦσι διαβολῆς ἀφορμὴν παρέχουσι καὶ τὸ δὴ πάντων χαλεπώτερον ὅταν δι' αὐτῶν ὁ Δεσπότης βλασφημῆται.
Ὁρᾷς ὅση τῆς κακίας ἡ λύμη ὁρᾷς ὡς οὐ τῇ τυχούσῃ κολάσει ὑπευθύνους ἑαυτοὺς καθιστῶσιν οἱ τὴν κακίαν μετιόντες ἀλλὰ καὶ σφόδρα βαρυτάτῃ εἴγε μέλλοιεν ὑπὲρ ἁπάντων εὐθύνας ὑπέχειν οὐ μόνον ὑπὲρ τῆς ἑαυτῶν ἀπωλείας ἀλλὰ καὶ ὑπὲρ τοῦ τῶν πεπλανημένων σκανδάλου καὶ ὑπὲρ τῆς κατηγορίας τῶν τὴν ἀρετὴν μετιόντων καὶ ὑπὲρ τῆς εἰς τὸν Θεὸν βλασφημίας Ταῦτα δὴ πάντα ἐννοοῦντες μὴ ἀμελῶμεν τῆς ἑαυτῶν σωτηρίας καὶ τῆς κατὰ Θεὸν πολιτείας πολλὴν ποιώμεθα τὴν φροντίδα εἰδότες ὅτι ἐντεῦθεν μάλιστα ἢ κατακρινόμεθα ἢ τῆς παρ' αὐτοῦ φιλανθρωπίας ἀξιούμεθα.
Οὕτω τοίνυν πάντα πράττωμεν ὥστε καὶ ἡμᾶς ἀγαθῷ συνειδότι συζῇν καὶ τοὺς ἔτι πλανωμένους διὰ τῆς ἡμετέρας κατὰ Θεὸν ἀναστροφῆς ἐπὶ τὴν ἀλήθειαν χειραγωγεῖν καὶ δι' ἡμῶν καὶ τοὺς ἄλλους ἅπαντας τοὺς μεθ' ἡμῶν τεταγμένους χρηστῆς εὐφημίας ἀπολαύειν καὶ πρὸ τούτων ἁπάντων δοξάζεσθαι τὸν ἡμέτερον Δεσπότην καὶ πλείονα τὴν περὶ ἡμᾶς ἐπιδείκνυσθαι κηδεμονίαν.
Ὅταν γὰρ εἰς ἡμᾶς ὁρῶντες οἱ ἄνθρωποι κερδαίνωσι καὶ τὴν εἰς τὸν Θεὸν εὐφημίαν ἀναφέρωσι πλείονος καὶ ἡμεῖς ἀπολαυσόμεθα τῆς παρ' αὐτοῦ ῥοπῆς.
Τί γὰρ ἂν εἴη μακαριώτερον ἀνθρώπου ὅταν οὕτω πολιτεύηται ὥστε τοὺς ὁρῶντας ἐκπλήττεσθαι καὶ λέγειν Δόξα σοι ὦ Θεός ποταποί εἰσιν οἱ Χριστιανοί πόσην ἐπιδείκνυνται φιλοσοφίαν πῶς ὑπερορῶσι τῶν παρόντων πῶς ἅπαντα σκιὰ αὐτοῖς καὶ ὄναρ νενόμισται καὶ οὐδενὶ τῶν ὁρωμένων προστετήκασιν ἀλλὰ καθάπερ ἐν ξένῃ πολιτευόμενοι οὕτως ἅπαντα διαπράττονται καθ' ἑκάστην ἡμέραν πρὸς τὴν ἐντεῦθεν ἀποδημίαν ἐπειγόμενοι Πόσην οἴει τὰ ῥήματα ταῦτα κομίζειν τοῖς οὕτω πολιτευομένοις ἐντεῦθεν ἤδη τὴν παρὰ τοῦ Θεοῦ ἀμοιβήν Καὶ τὸ δὴ θαυμαστὸν καὶ παράδοξον ὅτι καὶ αὐτοὶ οἱ ταῦτα περὶ ἡμῶν ψηφιζόμενοι ταχέως τῆς πλάνης ἀποστήσονται καὶ πρὸς τὴν ἀλήθειαν ἐπανήξουσι.
Τοῦτο δὲ ὅσην τοῖς τοιούτοις ἐκεῖ τὴν παῤῥησίαν προξενεῖ παντί που δῆλόν ἐστιν.
Εἰδότες τοίνυν ὡς ὑπεύθυνοι καὶ τῆς ὠφελείας καὶ τῆς βλάβης τῶν πλησίον ἐσμὲν οὕτω τὸν ἑαυτῶν οἰκονομῶμεν βίον ὡς μὴ μόνον ἑαυτοῖς ἀρκεῖν ἀλλὰ καὶ τοῖς ἄλλοις διδασκαλίας ὑπόθεσις γίνεσθαι ἵνα καὶ ἐνταῦθα πολλὴν τὴν παρὰ τοῦ Θεοῦ ῥοπὴν ἐπισπασώμεθα καὶ ἐν τῷ μέλλοντι δαψιλῶς ἀπολαύσωμεν τῆς παρὰ τοῦ Θεοῦ φιλανθρωπίας χάριτι καὶ οἰκτιρμοῖς τοῦ μονογενοῦς Υἱοῦ αὐτοῦ μεθ' οὗ τῷ Πατρὶ ἅμα τῷ ἁγίῳ Πνεύματι δόξα κράτος τιμὴ νῦν καὶ ἀεὶ καὶ εἰς τοὺς αἰῶνας τῶν αἰώνων.
Καὶ εἶπεν ὁ Θεός Ποιήσωμεν ἄνθρωπον κατ' εἰκόνα ἡμετέραν καὶ καθ' ὁμοίωσιν καὶ ἀρχέτωσαν τῶν ἰχθύων τῆς θαλάσσης καὶ τῶν πετεινῶν τοῦ οὐρανοῦ καὶ τῶν κτηνῶν καὶ τῶν θηρίων καὶ πάσης τῆς γῆς καὶ πάντων τῶν ἑρπετῶν τῶν ἑρπόντων ἐπὶ τῆς γῆς.
Φέρε καὶ σήμερον ἐπειδὴ μετὰ πολλῆς τῆς προθυμίας ἠκούσατε χθὲς τῶν παρ' ἡμῶν λεγομένων τὰ πρόσφατον ἀναγνωσθέντα προθῶμεν ἐπὶ τῆς ὑμετέρας ἀγάπης πρότερον ἐκεῖνο παρακαλέσαντες ὑμᾶς μετὰ ἀκριβείας προσέχειν τοῖς λεγομένοις καὶ τὰ πρότερα ἐναποτίθεσθαι ὑμῶν τῇ διανοίᾳ ἵνα μὴ μάτην καὶ εἰκῇ τοσοῦτον πόνον ὑπομένωμεν.
Τὸ γὰρ σπουδαζόμενον ἡμῖν μετὰ ἀκριβείας ὑμᾶς εἰδέναι τῶν γεγραμμένων τὴν δύναμιν ὥστε μὴ μόνον ὑμᾶς ταῦτα ἐπίστασθαι ἀλλὰ καὶ ἑτέροις διδασκάλους γίνεσθαι ἵνα δύνησθε κατὰ τὸν μακάριον Παῦλον εἷς τὸν ἕνα οἰκοδομεῖν.
Ἐὰν γὰρ ὑμεῖς προκόπτητε ἐν Κυρίῳ καὶ περὶ τὴν τῶν πνευματικῶν διδασκαλίαν ἐπίδοσίν τινα ἐπιδείκνυσθε πολλὴν καὶ ἡμῖν παρέξετε τὴν εὐφροσύνην.
Τοῦτο γὰρ ἡμῶν ἐστιν ἡ πᾶσα εὐημερία καὶ ἡ μεγίστη ἑορτή.
Τίς γὰρ ἡμῶν ἡ ἐλπὶς ἢ χαρὰ ἢ στέφανος φησὶ καυχήσεως ἢ οὐχὶ καὶ ὑμεῖς καὶ ἡ ὑμετέρα κατὰ Θεὸν ἐπίδοσις Ἐπεὶ καὶ τῶν διδασκάλων ἕκαστος ἐπειδὰν ἴδῃ τὸν μαθητευόμενον τῶν προτέρων διδαγμάτων τὴν μνήμην ἀκριβῶς ἐμπήξαντα τῇ διανοίᾳ καὶ τὸν καρπὸν διὰ τῶν ἔργων ἐπιδεικνύμενον μετὰ πλείονος τῆς προθυμίας καὶ τῶν ἑξῆς τὴν γνῶσιν αὐτῷ παρακατατίθεται.
Καὶ ἡμεῖς τοίνυν ὅσῳ ἂν ἴδωμεν ὑμῶν τὴν διάνοιαν διεγηγερμένην καὶ τὸν πόθον αὐξανόμενον καὶ λογισμὸν ἐπτερωμένον τοσούτῳ πλέον προθυμότεροι γινόμεθα πρὸς τὸ δαψιλεστέραν ὑμῖν προτιθέναι τὴν διδασκαλίαν.
Ὅσῳ γὰρ ἂν πλείονα προχέωμεν ὑμῖν τὰ νάματα ταῦτα τὰ πνευματικὰ τοσούτῳ καὶ ἡμῖν αὔξεται τὰ τῆς ἐπιῤῥοῆς διὰ τὴν οἰκοδομὴν τὴν ὑμετέραν διὰ τὴν ὠφέλειαν τῶν ὑμετέρων ψυχῶν οὐδὲ γάρ ἐστιν ἐνταῦθα συμβῆναι ὅπερ ἐπὶ τῶν χρημάτων γίνεσθαι εἰκός.
Ἐκεῖ μὲν γὰρ ὁ καταβαλὼν τῷ πλησίον τὸ ἀργύριον ἠλάττωσε τὴν οἰκείαν περιουσίαν καὶ ὅσῳ ἂν πλείονα καταβάλῃ τοσούτῳ καὶ τὰ τῆς οὐσίας αὐτῷ μειοῦται ἐνταῦθα δὲ ἀπεναντίας.
Τότε μᾶλλον ἡμῖν αὔξεται τὰ τῆς περιουσίας τότε πλέον ἐπιδίδωσι τὰ τοῦ πλούτου τούτου τοῦ πνευματικοῦ ὅταν μετὰ δαψιλείας προχέωμεν τὰ τῆς διδασκαλίας τοῖς ἀρύεσθαι βουλομένοις.
Ἐπεὶ οὖν τοῦτο καὶ ἡμῖν πλείονος πλούτου καὶ περιουσίας ὑπόθεσις γίνεται καὶ ὑμεῖς ἀκορέστως ἔχετε περὶ τὴν πνευματικὴν ταύτην τροφὴν φέρε ἴδωμεν τί καὶ σήμερον ὁ μακάριος Μωϋσῆς διδάσκει ἡμᾶς διὰ τῶν ἀναγνωσθέντων μᾶλλον δὲ τί ἡ τοῦ Πνεύματος χάρις διὰ τῆς τούτου γλώττης πᾶσιν ἡμῖν διαλέγεται.
Καὶ εἶπε φησὶν ὁ Θεός Ποιήσωμεν ἄνθρωπον κατ' εἰκόνα ἡμετέραν καὶ καθ' ὁμοίωσιν.
Μὴ ἁπλῶς παραδράμωμεν ἀγαπητοὶ τὰ εἰρημένα ἀλλὰ διερευνησώμεθα ἑκάστην λέξιν καὶ πρὸς τὸ βάθος κατελθόντες ἀνιχνεύσωμεν τὴν ἐγκεκρυμμένην δύναμιν τοῖς βραχέσι τούτοις ῥήμασιν.
Εἰ γὰρ καὶ ὀλίγα τὰ ῥήματα ἀλλὰ πολὺς ὁ ἐγκεκρυμμένος θησαυρὸς καὶ προσήκει τοὺς νήφοντας καὶ ἐγρηγορότας μὴ μέχρι τῆς ἐπιφανείας ἵστασθαι.
Ἐπεὶ καὶ οἱ τὸν αἰσθητὸν τοῦτον θησαυρὸν ἀνορύττειν ἐπιχειροῦντες οὐκ ἐξεπιπολῆς μόνον διασκάπτουσιν οὐδὲ τὴν ἐπιφάνειαν διερευνῶνται ἀλλ' ἐπειδὰν εἰς πολὺ βάθος κατέλθωσι τότε τοὺς κόλπους τῆς γῆς ἀνιχνεύουσι καὶ οὕτω διὰ τῆς οἰκείας ἐπιστήμης χωρίζουσι τῆς γῆς τὸ χρυσίον καὶ μετὰ τὸν πολὺν πόνον καὶ ἱδρῶτα πολλάκις ὀλίγα ψήγματα μόγις εὑρεῖν ἠδυνήθησαν.
Ἐνταῦθα δὲ οὐδὲν τοιοῦτόν ἐστιν ἀλλὰ καὶ ὁ πόνος ἐλάττων καὶ ἡ περιουσία ἄφατος.
Τοιαῦτα γὰρ ἅπαντα τὰ πνευματικά.
Μὴ τοίνυν γενώμεθα χείρους τῶν περὶ τὰ αἰσθητὰ ἐπτοημένων ἀλλὰ διερευνήσωμεν καὶ ἡμεῖς τὸν θησαυρὸν τοῦτον τὸν πνευματικὸν τὸν τοῖς ῥήμασι τούτοις ἐναποκείμενον καὶ πρῶτον ἴδωμεν τί τὸ καινὸν καὶ παράδοξον τῶν εἰρημένων καὶ τίνος ἕνεκεν τοσαύτῃ τῇ ἐναλλαγῇ τῶν ῥημάτων ἐχρήσατο ὁ μακάριος οὗτος προφήτης μᾶλλον δὲ ὁ φιλάνθρωπος Θεὸς διὰ τοῦ προφήτου φθεγγόμενος.
Καί φησι Ποιήσωμεν ἄνθρωπον κατ' εἰκόνα ἡμετέραν καὶ καθ' ὁμοίωσιν.
Πρῴην μὲν γὰρ ἠκούομεν αὐτοῦ λέγοντος μετὰ τὴν τοῦ οὐρανοῦ καὶ τῆς γῆς δημιουργίαν Γενηθήτω φῶς καὶ Γενηθήτω στερέωμα ἐν μέσῳ τοῦ ὕδατος καὶ πάλιν Συναχθήτω τὸ ὕδωρ εἰς συναγωγὴν μίαν καὶ ὀφθήτω ἡ ξηρὰ καὶ Γενηθήτωσαν φωστῆρες καὶ Ἐξαγαγέτω τὰ ὕδατα ἑρπετὰ ψυχῶν ζωσῶν.
Εἶδες λόγῳ μόνον καὶ προστάγματι πᾶσαν τὴν κτίσιν δημιουργουμένην ἐν ταῖς πέντε ἡμέραις Σκόπει σήμερον πόση τῶν ῥημάτων ἡ διαφορά.
Οὐκέτι γάρ φησι γενηθήτω ἄνθρωπος ἀλλὰ τί Ποιήσωμεν ἄνθρωπον κατ' εἰκόνα ἡμετέραν καὶ καθ' ὁμοίωσιν.
Τί τὸ καινόν τί τὸ ξένον Τίς ἆρα οὗτός ἐστιν ὁ δημιουργούμενος ὅτι τοσαύτης βουλῆς καὶ σκέψεως ἐδέησε τῷ δημιουργῷ πρὸς τὴν τούτου κατασκευήν Μὴ ξενισθῇς ἀγαπητέ.
Τὸ γὰρ τιμιώτερον ἁπάντων τῶν ὁρωμένων ζώων ἐστὶν ὁ ἄνθρωπος δι' ὃν καὶ ταῦτα ἅπαντα παρήχθη οὐρανὸς γῆ θάλαττα ἥλιος σελήνη ἀστέρες τὰ ἑρπετὰ τὰ κτήνη πάντα τὰ ἄλογα ζῶα.
Καὶ τίνος ἕνεκεν φησὶν εἰ τούτων ἁπάντων τιμιώτερον τυγχάνει ὕστερον παρήχθη Εἰκότως.
Καθάπερ γὰρ βασιλέως μέλλοντος εἰς πόλιν εἰσελαύνειν τοὺς δορυφόρους ἀνάγκη προηγεῖσθαι καὶ τοὺς ἄλλους ἅπαντας ἵνα εὐτρεπισμένων τῶν βασιλείων οὕτως ὁ βασιλεὺς εἰς τὰ βασίλεια παραγίνηται τὸν αὐτὸν δὴ τρόπον καὶ νῦν καθάπερ βασιλέα τινὰ καὶ ἄρχοντα μέλλων ἐφιστᾷν πᾶσι τοῖς ἐπὶ τῆς γῆς πᾶσαν ταύτην τὴν διακόσμησιν πρότερον ἐτεκτήνατο καὶ τότε τὸν μέλλοντα ἐφίστασθαι παρήγαγε δεικνὺς ἡμῖν δι' αὐτῶν τῶν πραγμάτων ὅσον τιμᾶται τουτὶ τὸ ζῶον.
Ἀλλ' ἐρώμεθα τὸν Ἰουδαῖον καὶ ἴδωμεν τί φησι πρὸς τίνα εἴρηται τὸ Ποιήσωμεν ἄνθρωπον κατ' εἰκόνα ἡμετέραν Μωϋσέως γάρ ἐστι τὰ γράμματα ᾧ λέγουσι μὲν πιστεύειν οὐ πιστεύουσι δέ καθὼς καὶ ὁ Χριστός φησιν Εἰ ἐπιστεύετε Μωϋσῇ ἐπιστεύετε ἂν ἐμοί.
Ἀλλὰ τὰ μὲν γράμματα παρ' αὐτοῖς τὰ δὲ νοήματα παρ' ἡμῖν.
Πρὸς τίνα οὖν εἴρηται Ποιήσωμεν ἄνθρωπον καὶ τίνι τὴν βουλὴν ταύτην προτίθησιν ὁ Δεσπότης Οὐκ ἐπειδὴ βουλῆς δεῖται καὶ σκέψεως μὴ γένοιτο ἀλλὰ τῷ προσχήματι τῶν ῥημάτων ἐνδείξασθαι ἡμῖν βούλεται τὴν ὑπερβάλλουσαν τιμὴν ἣν περὶ τὸν ἄνθρωπον τὸν δημιουργούμενον ἐπιδείκνυται.
Τί οὖν φασιν οὗτοι οἱ τὸ κάλυμμα ἔχοντες ἔτι ἐπικείμενον ἐν ταῖς καρδίαις αὐτῶν καὶ μηδὲν τῶν ἐγκειμένων συνιέναι βουλόμενοι Πρὸς ἄγγελον φησὶ ταῦτα λέγει ἢ ἀρχάγγελον.
Ὢ τῆς μανίας ὢ τῆς πολλῆς ἀναισχυντίας.
Καὶ πῶς ἂν ἔχοι λόγον ὦ ἄνθρωπε ἄγγελον κοινωνεῖν γνώμης τῷ Δεσπότῃ καὶ δημιουργήματα τῷ δημιουργῷ Ἀγγέλων οὐκ ἔστι τὸ γνώμης κοινωνεῖν ἀλλὰ παρεστάναι καὶ τὴν λειτουργίαν ἀναπληροῦν.
Καὶ ἵνα μάθῃς ἄκουε τοῦ μεγαλοφωνοτάτου Ἡσαΐου λέγοντος περὶ τῶν ἀνωτέρω τῶν ἀγγέλων δυνάμεων ὅτι Εἶδον τὰ Χερουβὶμ ἑστῶτα ἐκ δεξιῶν τοῦ Θεοῦ καὶ τὰ Σεραφὶμ καὶ κατεκάλυπτον τὰ πρόσωπα ἑαυτῶν ἐν ταῖς πτέρυξι καὶ τοὺς πόδας.
Διὰ τὸ μὴ φόρειν δηλονότι τὴν ἐκεῖθεν ἐκπηδῶσαν ἀστραπὴν ἀλλ' εἱστήκεισαν μετὰ πολλοῦ τοῦ φόβου καὶ τρόμου.
Καὶ γὰρ τῶν δημιουργημάτων ἴδιον τὸ παρεστάναι τῷ Δεσπότῃ.
Ἀλλ' οὗτοι μηδὲν τῶν ἐγκειμένων συνιέντες ἁπλῶς τὸ ἐπιὸν φθέγγονται.
Διόπερ προσήκει τὴν ἐκείνων ληρωδίαν παρωσαμένους διδάξαι τῆς Ἐκκλησίας τὰ τέκνα τῶν εἰρημένων τὴν ἀλήθειαν.
Τίς οὖν ἐστιν οὗτος πρὸς ὅν φησι Ποιήσωμεν ἄνθρωπον Τίς δὲ ἄλλος ἀλλ' ἢ ὁ τῆς μεγάλης βουλῆς ἄγγελος ὁ θαυμαστὸς σύμβουλος ὁ ἐξουσιαστὴς ὁ ἄρχων τῆς εἰρήνης ὁ πατὴρ τοῦ μέλλοντος αἰῶνος ὁ μονογενὴς τοῦ Θεοῦ Παῖς ὁ τῷ Πατρὶ ὅμοιος κατὰ τὴν οὐσίαν δι' οὗ τὰ πάντα παρήχθη Τούτῳ φησὶ Ποιήσωμεν ἄνθρωπον κατ' εἰκόνα ἡμετέραν καὶ καθ' ὁμοίωσιν.
Ἐνταῦθα καὶ τοῖς τὰ Ἀρείου φρονοῦσι καιρίαν δίδωσι τὴν πληγήν.
Οὐδὲ γὰρ προστακτικῶς εἶπε ποίησον ὡς ὑποδεεστέρῳ ἢ ὡς ἐλάττονι κατὰ τὴν οὐσίαν ἀλλὰ μετὰ πολλῆς τῆς ἰσοτιμίας Ποιήσωμεν καὶ τὸ ἑξῆς δὲ πολλὴν δείκνυσιν ἡμῖν τῆς οὐσίας τὴν ὁμοιότητα.
Ποιήσωμεν γὰρ φησὶν ἄνθρωπον κατ' εἰκόνα ἡμετέραν καὶ καθ' ὁμοίωσιν.
Ἀλλ' ἐνταῦθα πάλιν ἐπιφύονται ἕτεροι αἱρετικοὶ λυμαινόμενοι τῆς Ἐκκλησίας τὰ δόγματα καί φασιν ἰδοὺ εἶπε Κατ' εἰκόνα ἡμετέραν καὶ ἐντεῦθεν βούλονται ἀνθρωπόμορφον λέγειν τὸ θεῖον ὅπερ ἐσχάτης ἂν εἴη παραπληξίας τὸν ἀσχημάτιστον καὶ ἀνείδεον καὶ ἀναλλοίωτον εἰς μορφὴν ἀνθρωπίνην κατάγειν καὶ σχήματα καὶ μέλη περιτιθέναι τῷ ἀσωμάτῳ.
Τί τῆς μανίας ταύτης ἴσον γένοιτ' ἂν ὅταν μὴ μόνον κερδαίνειν μὴ βούλωνται ἀπὸ τῆς τῶν θεοπνεύστων Γραφῶν διδασκαλίας ἀλλὰ καὶ μέγιστα ἐντεῦθεν βλάπτωνται Τοιοῦτον γὰρ οἱ νοσοῦντες καὶ οἱ τὰς ὄψεις ταύτας τὰς σωματικὰς ἀσθενῶς διακείμενοι.
Καθάπερ γὰρ οὗτοι καὶ πρὸς τὸ ἡλιακὸν φῶς ἀπεχθάνονται διὰ τὴν τῆς ὄψεως ἀσθένειαν καὶ οἱ νοσοῦντες καὶ τὰ ὑγιεινότερα τῶν σιτίων ἀποστρέφονται οὕτω δὴ καὶ οὔτοι νοσοῦντες τὴν ψυχὴν καὶ τὸ τῆς διανοίας ὄμμα πεπηρωμένοι πρὸς τὸ φῶς τῆς ἀληθείας ἐνατενίσαι οὐκ ἰσχύουσι.
Διὸ τὰ παρ' ἡμῶν αὐτῶν πληρώσωμεν καὶ χεῖρα αὐτοῖς ὀρέξωμεν μετὰ πολλῆς τῆς ἐπιεικείας πρὸς αὐτοὺς διαλεγόμενοι.
Καὶ γὰρ ὁ μακάριος Παῦλος οὕτω παρῄνεσε λέγων Ἐν πραότητι παιδεύειν τοὺς ἀντιδιατιθεμένους μή ποτε δῷ αὐτοῖς ὁ Θεὸς φησὶ μετάνοιαν εἰς ἐπίγνωσιν ἀληθείας καὶ ἀνανήψωσιν ἐκ τῆς τοῦ διαβόλου παγίδος ἐζωγρημένοι ὑπ' αὐτοῦ εἰς τὸ ἐκείνου θέλημα.
Ὁρᾷς πῶς ἐνέφηνε διὰ τῶν ῥημάτων ὅτι καθάπερ ὑπὸ μέθης τινός εἰσι κατακεχωσμένοι Τὸ γὰρ εἰπεῖν Ἀνανήψωσιν ἔδειξε κάτω που βεβαπτισμένους αὐτούς.
Καὶ πάλιν Ἐζωγρημένοι φησὶν ὑπὸ τοῦ διαβόλου μονονουχὶ λέγων καθάπερ ἐν δικτύοις εἰσὶν ἀπειλημμένοι.
Καὶ δεῖ πολλῆς ἡμῖν τῆς ἐπιεικείας καὶ τῆς μακροθυμίας ὥστε δυνηθῆναι αὐτοὺς ἐξαρπάσαι καὶ ἐξαγαγεῖν ἐκ τῶν παγίδων τοῦ διαβόλου.
Εἴπωμεν τοίνυν πρὸς αὐτοὺς ἀνανήψατε μικρὸν διαβλέψατε πρὸς τὸ φῶς τῆς δικαιοσύνης ἐννοήσατε τῶν ῥημάτων τὴν ἀκρίβειαν.
Οὐδὲ γὰρ εἰπὼν Ποιήσωμεν ἄνθρωπον κατ' εἰκόνα ἡμετέραν καὶ καθ' ὁμοίωσιν μέχρι τούτου ἔστη ἀλλὰ διὰ τῆς ἐπαγωγῆς δῆλον ἡμῖν ἐποίησε κατὰ ποῖον λογισμὸν τὸ ὄνομα τῆς εἰκόνος ἔλαβε.
Τί γάρ φησι Καὶ ἀρχέτωσαν τῶν ἰχθύων τῆς θαλάσσης καὶ τῶν πετεινῶν τοῦ οὐρανοῦ καὶ πάντων τῶν ἑρπετῶν τῶν ἑρπόντων ἐπὶ τῆς γῆς.
Κατὰ τὴν τῆς ἀρχῆς οὖν Εἰκόνα φησὶν οὐ καθ' ἕτερόν τι καὶ γὰρ πάντων τῶν ἐπὶ τῆς γῆς ἄρχοντα τὸν ἄνθρωπον ἐδημιούργησεν ὁ Θεὸς καὶ οὐδὲν τῶν ἐπὶ τῆς γῆς ἐστι τούτου μεῖζον ἀλλὰ πάντα ὑπὸ τὴν ἐξουσίαν τὴν τούτου τυγχάνει.
Εἰ δὲ ἔτι καὶ μετὰ τὴν τοσαύτην τῶν εἰρημένων ἀκρίβειαν φιλονεικοῦντες λέγοιεν κατὰ τὴν τῆς μορφῆς εἰκόνα εἰρῆσθαι ἐροῦμεν πρὸς αὐτούς οὐκοῦν οὐ μόνον ὁ ἄνθρωπος ἀλλὰ καὶ ἡ γυνὴ δηλονότι τὴν αὐτὴν γὰρ μορφὴν ἑκάτεροι ἔχουσιν.
Ἀλλ' οὐκ ἂν ἔχοι τοῦτο λόγον.
Ἄκουε γὰρ τοῦ Παύλου λέγοντος Ἀνὴρ μὲν γὰρ οὐκ ὀφείλει κατακαλύπτεσθαι τὴν κεφαλὴν εἰκὼν καὶ δόξα Θεοῦ ὑπάρχων ἡ δὲ γυνὴ δόξα ἀνδρός ἐστιν.
Ὁ μὲν γὰρ ἄρχει ἡ δὲ ὑποτέτακται καθὼς καὶ ὁ Θεὸς ἐξ ἀρχῆς πρὸς αὐτήν φησι Πρὸς τὸν ἄνδρα σου ἡ ἀποστροφή σου καὶ αὐτός σου κυριεύσει.
Ἐπειδὴ γὰρ κατὰ τὸν τῆς ἀρχῆς λόγον τὸ τῆς εἰκόνος παρείληφε καὶ οὐ κατὰ τὴν μορφὴν ὁ δὲ ἄνθρωπος ἄρχει πάντων ἡ δὲ γυνὴ ὑποτέτακται διὰ τοῦτό φησι περὶ τοῦ ἀνδρὸς ὁ Παῦλος ὅτι εἰκὼν καὶ δόξα Θεοῦ ὑπάρχει ἡ δὲ γυνὴ δόξα ἀνδρός ἐστιν.
Εἰ δὲ περὶ μορφῆς ἔλεγεν οὐκ ἂν διεῖλεν ὁ γὰρ αὐτὸς τύπος καὶ ἀνδρὸς καὶ γυναικός.
Εἶδες τῆς ἀληθείας τὴν περιουσίαν πῶς οὐδεμίαν καταλιμπάνει ἀπολογίας πρόφασιν τοῖς ἀναισχυντεῖν βουλομένοις Ἀλλ' ὅμως καὶ τούτων οὕτως ἐχόντων μὴ παυσώμεθα πολλῇ τῇ μακροθυμίᾳ πρὸς αὐτοὺς κεχρημένοι Μή ποτε δῷ αὐτοῖς ὁ Θεὸς μετάνοιαν εἰς ἐπίγνωσιν ἀληθείας.
Μὴ τοίνυν ναρκήσωμεν πολλὴν τὴν ἐπιείκειαν ἐπιδεικνύμενοι εἴπως δυνηθείημεν αὐτοὺς ἐξαρπάσαι τῆς τοῦ διαβόλου ἀπάτης καὶ εἰ δοκεῖ πάλιν ἐπιστήσωμεν αὐτοῖς τὸν μακάριον Παῦλον οὕτω λέγοντα πρὸς τοὺς τὰς Ἀθήνας οἰκοῦντας Οὐκ ὀφείλομεν νομίζειν χρυσῷ ἢ ἀργύρῳ ἢ λίθῳ ἢ χαράγματι τέχνης ἢ ἐνθυμήσεως ἀνθρώπου τὸ Θεῖον εἶναι ὅμοιον.
Εἶδες τὸν σοφὸν διδάσκαλον μεθ' ὅσης ἀκριβείας πᾶσαν αὐτῶν ἐξέκοψε τὴν ἀπάτην Οὐ μόνον γὰρ τύπου σωματικοῦ.
ἔφησεν ἀπηλλάχθαι τὸ Θεῖον ἀλλὰ μηδὲ ἐνθύμησιν ἀνθρώπου δυνατὴν εἶναι ἀναπλάσαι τι τοιοῦτον.
Ταῦτα πρὸς αὐτοὺς συνεχῶς διαλεγόμενοι μὴ παύσησθε τὰ παρ' ἑαυτῶν εἰσφέροντες ἂν ἄρα ἐνδῶσιν ἂν ἄρα βουληθῶσι διαβλέψαι πρὸς τὴν ἀλήθειαν.
Καὶ ἐκείνοις μὲν μετὰ πολλῆς ἐπιεικείας καὶ τῆς ἀσφαλείας διαλεγόμενοι μὴ παύσησθε αὐτοὶ δὲ παρακαλῶ μετὰ ἀκριβείας τὰ δόγματα τῆς Ἐκκλησίας κατέχετε μὴ συγχέοντες τῶν εἰρημένων τὴν ἀκολουθίαν ἀλλὰ πρὸς μὲν Ἰουδαίους καταλλήλως διαλεγόμενοι καὶ δεικνύντες ὅτι οὐ πρός τινα τῶν λειτουργικῶν δυνάμεων ταῦτα τὰ εἰρημένα ἀλλὰ πρὸς αὐτὸν τὸν μονογενῆ τοῦ Θεοῦ Υἱόν πρὸς δὲ τοὺς τὰ Ἀρείου φρονοῦντας πάλιν ἐντεῦθεν τὴν ὁμοτιμίαν τοῦ Υἱοῦ πρὸς τὸν Πατέρα ἀποδεικνύντες καὶ πρὸς τοὺς ἀνθρωπόμορφον τὸ Θεῖον εἶναι φανταζομένους τὰ παρὰ τοῦ μακαρίου Παύλου εἰρημένα εἰς μέσον παραγαγόντες ἀνατρέπετε μὲν τὰ ζιζανίων δίκην ἐπιφυόμενα ὀλέθρια νοσήματα τοῖς τῆς Ἐκκλησίας δόγμασι σπουδάζετε δὲ κρατύνειν ἐν ἑαυτοῖς τὰ εὐσεβῆ διδάγματα.
Βούλομαι γὰρ καὶ εὔχομαι πάντας ὑμᾶς διδασκάλων τάξιν ἐπέχειν καὶ μὴ μόνον ἀκροατὰς εἶναι τῶν παρ' ἡμῶν λεγομένων ἀλλὰ καὶ ἑτέροις διαπορθμεύειν καὶ σαγηνεύειν τοὺς ἔτι πλανωμένους πρὸς τὴν τῆς ἀληθείας ὁδόν καθάπερ καὶ Παῦλός φησιν Εἷς τὸν ἕνα οἰκοδομεῖτε καὶ Μετὰ φόβου καὶ τρόμου τὴν ἑαυτῶν σωτηρίαν κατεργάζεσθε.
Οὕτως ἡμῖν καὶ ἡ Ἐκκλησία εἰς πλῆθος ἐπιδώσει καὶ ὑμεῖς πλείονος ἀπολαύσεσθε τῆς ἄνωθεν ῥοπῆς πολλὴν τῶν ὑμετέρων μελῶν τὴν πρόνοιαν ποιούμενοι.
Οὐδὲ γὰρ ἑαυτῷ μόνον ἀρκεῖν ὁ Θεὸς βούλεται τὸν Χριστιανὸν ἀλλὰ καὶ ἑτέρους οἰκοδομεῖν οὐ διὰ τῆς διδασκαλίας μόνον ἀλλὰ καὶ διὰ τοῦ βίου καὶ τῆς ἀναστροφῆς οὐδὲν γὰρ οὕτως ἐνάγει πρὸς τὴν τῆς ἀληθείας ὁδὸν ὡς πολιτείας ἀκρίβεια οὐδὲ γὰρ τοῖς παρ' ἡμῶν λεγομένοις οὕτω προσέχουσιν ὡς τοῖς ὑφ' ἡμῶν πραττομένοις.
Καὶ ἵνα μάθῃς ὅτι τοῦτο οὕτως ἔχει κἂν γὰρ μυριάκις φιλοσοφῶμεν τοῖς λόγοις καὶ περὶ ἀνεξικακίας διαλεγώμεθα καιροῦ δὲ παραπεσόντος μὴ διὰ τῶν ἔργων ταύτην ἐπιδειξώμεθα οὐ τοσοῦτον ὁ λόγος ὠφέλησεν ὅσον ἡ πρᾶξις ἔβλαψεν ἂν δὲ καὶ πρὸ τῶν λόγων καὶ μετὰ τοὺς λόγους τὴν διὰ τῶν ἔργων ἐπίδειξιν ποιώμεθα ἀξιόπιστοι ἐσόμεθα ἐκεῖνα παραινοῦντες ἃ καὶ διὰ τῶν ἔργων πληροῦμεν ἐπεὶ καὶ ὁ Χριστὸς τούτους ἐμακάρισε λέγων Μακάριος ὁ ποιήσας καὶ διδάξας σκόπει πῶς πρότερον τὴν ποίησιν ἔθηκεν καὶ τότε τὴν διδασκαλίαν.
Τῆς πράξεως γὰρ προηγουμένης κἂν μὴ ἕπηται ἡ διδασκαλία ἀρκεῖ τὰ ἔργα φωνῆς λαμπρότερον διδάξαι τοὺς εἰς ἡμᾶς ὁρῶντας.
Τοῦτο οὖν πανταχοῦ σκοπῶμεν πρότερον τοῖς ἔργοις διδάσκειν καὶ τότε τοῖς λόγοις ἵνα μὴ καὶ ἡμεῖς ἀκούσωμεν παρὰ τοῦ Παύλου Ὁ διδάσκων ἕτερον σεαυτὸν οὐ διδάσκεις Καὶ ὅταν βουλώμεθά τινι παραινέσαι ὥστε κατορθῶσαί τι τῶν ἀναγκαίων πρότερον αὐτοὶ σπουδάζωμεν τοῦτο κατορθοῦν ἵνα μετὰ πλείονος τῆς παῤῥησίας τὴν διδασκαλίαν ποιώμεθα καὶ πᾶσα ἡμῶν ἡ φροντὶς ἔστω περὶ τῆς κατὰ ψυχὴν σωτηρίας καὶ ὅπως δυνηθείημεν τὰ σκιρτήματα τῆς σαρκὸς χαλινώσαντες τὴν ἀληθινὴν νηστείαν ἐπιδείξασθαι λέγω δὴ τὴν τῶν κακῶν ἀποχήν τοῦτο γὰρ νηστεία.
Καὶ γὰρ ἡ τῶν βρωμάτων ἀποχὴ διὰ τοῦτο παρείληπται ἵνα τὸν τόνον τῆς σαρκὸς χαλινώσῃ καὶ εὐήνιον ἡμῖν τὸν ἵππον ἐργάσηται.
Τὸν νηστεύοντα μάλιστα πάντων προσήκει τὸν θυμὸν χαλινοῦν πραότητα πεπαιδεῦσθαι καὶ ἐπιείκειαν συντετριμμένην ἔχειν τὴν καρδίαν τῶν ἐπιθυμιῶν τῶν ἀτόπων ἐξορίζειν τὰς ἐνθυμήσεις πρὸ ὀφθαλμῶν λαμβάνοντα τὸν ἀκοίμητον ἐκεῖνον ὀφθαλμὸν καὶ τὸ κριτήριον τὸ ἀδέκαστον χρημάτων κρείττονα γίνεσθαι περὶ τὴν ἐλεημοσύνην πολλὴν τὴν δαψίλειαν ἐπιδείκνυσθαι πᾶσαν κακίαν τὴν περὶ τῶν πλησίον ἐκ τῆς ψυχῆς ἀπελαύνειν.
Αὕτη ἀληθὴς ἡ νηστεία καθάπερ καὶ Ἡσαΐας φησὶν ἐκ προσώπου τοῦ Θεοῦ φθεγγόμενος Οὐ ταύτην τὴν νηστείαν ἐξελεξάμην λέγει Κύριος οὐδ' ἂν κάμψῃς ὡς κλοιὸν τὸν τράχηλόν σου καὶ σάκκον καὶ σποδὸν ὑποστρώσῃ οὐδ' οὕτω καλέσετε νηστείαν δεκτὴν λέγει Κύριος.
Ἀλλὰ ποίαν εἰπέ Λύε φησὶ στραγγαλιὰς βιαίων συναλλαγμάτων διάθρυπτε πεινῶντι τὸν ἄρτον σου πτωχὸν ἄστεγον εἰσάγαγε εἰς τὸν οἶκόν σου.
Καὶ ἐὰν ταῦτα πράξῃς φησὶ τότε ῥαγήσεται πρώϊμον τὸ φῶς σου καὶ τὰ ἰάματά σου ταχὺ ἀνατελεῖ.
Εἶδες ἀγαπητὲ ποία ἐστὶν ἀληθὴς νηστεία Ταύτην ἀσκήσωμεν καὶ μὴ ἁπλῶς κατὰ τοὺς πολλοὺς νομίζωμεν ἐν τούτῳ τὰ τῆς νηστείας ἡμῖν περιορίζεσθαι ἐὰν μέχρι τῆς ἑσπέρας ἄσιτοι διαμείνωμεν.
Οὐ τοῦτό ἐστι τὸ ζητούμενον ἀλλ' ἵνα μετὰ τῆς τῶν βρωμάτων ἀποχῆς καὶ τὴν ἀποχὴν τῶν βλαπτόντων ἐπιδειξώμεθα καὶ περὶ τὴν τῶν πνευματικῶν ἐργασίαν πολλὴν σπουδὴν ποιησώμεθα.
Τὸν νηστεύοντα κατεσταλμένον εἶναι χρὴ ἡσύχιον ἥμερον ταπεινὸν ὑπερορῶντα τῆς δόξης τοῦ παρόντος βίου.
Ὥσπερ γὰρ τῆς ψυχῆς ὑπερεῖδεν οὕτω προσήκει καὶ τῆς κενῆς δόξης ὑπεριδεῖν καὶ πρὸς ἐκεῖνον μόνον ὁρᾷν τὸν ἐτάζοντα καρδίας καὶ νεφροὺς καὶ μετὰ πολλῆς τῆς ἀκριβείας τὰς εὐχὰς καὶ τὰς ἐξομολογήσεις ποιεῖσθαι πρὸς τὸν Θεὸν καὶ κατὰ δύναμιν τὴν διὰ τῆς ἐλεημοσύνης βοήθειαν ἑαυτῷ παρέχειν.
Αὕτη γὰρ αὕτη μάλιστα ἡ ἐντολὴ ἀφανίσαι δύναται ἡμῖν πάντα τὰ ἡμαρτημένα καὶ τοῦ πυρὸς τῆς γεέννης ἐξαρπάσαι μόνον ἐὰν μετὰ δαψιλείας αὐτὴν ἐπιδειξώμεθα καὶ μὴ πρὸς ἐπίδειξιν τῶν ἀνθρώπων τοῦτο ποιῶμεν.
Καὶ τί λέγω μὴ πρὸς ἐπίδειξιν Εἰ γὰρ ἦμεν εὐγνώμονες καὶ δι' αὐτὸ μόνον τὸ καλὸν καὶ τὸ περὶ τοὺς ὁμογενεῖς συμπαθὲς ταύτην ἐπιδείκνυσθαι ἐχρῆν οὐ διὰ τοὺς ἐπηγγελμένους μισθοὺς παρὰ τοῦ Δεσπότου.
Ἀλλ' ἐπειδὴ οὐδὲν ὑψηλὸν φαντασθῆναι δυνάμεθα κἂν διὰ τοῦτο αὐτὴν μετερχώμεθα μηδαμοῦ τὴν παρὰ τῶν ἀνθρώπων θηρώμενοι δόξαν ἵνα μὴ καὶ τὴν δαπάνην ὑπομένωμεν καὶ τοῦ μισθοῦ ἀποστερηθῶμεν.
Καὶ τοῦτο μὴ μόνον ἐπὶ τῆς ἐλεημοσύνης ἀλλὰ καὶ ἐφ' ἑκάστῳ κατορθώματι πνευματικῷ σκοπῶμεν καὶ μηδὲν πρὸς τὴν τῶν ἀνθρώπων εὐφημίαν ἀφορῶντες ποιῶμεν ἐπεὶ οὐδὲν ἡμῖν ὄφελος ἔσται οὔτε ἐὰν νηστεύωμεν οὔτε ἐὰν εὐχώμεθα οὔτε ἐὰν ἐλεῶμεν οὔτε ὅπερ ἂν ἕτερον ἐργαζώμεθα ἂν μὴ δι' ἐκεῖνον μόνον γίνεται τὸν εἰδότα καὶ τὰ λανθάνοντα καὶ τὰ ἐν τῷ βάθει τῆς διανοίας ἡμῶν ἀποκείμενα.
Εἰ γὰρ παρ' ἐκείνου τὰς ἀμοιβὰς ἀναμένεις ἄνθρωπε τίνος ἕνεκεν παρὰ τοῦ ὁμογενοῦς βούλει ἐπαινεῖσθαι Καὶ τί λέγω ἐπαινεῖσθαι Πολλάκις οὗτος οὐκ ἐπαινεῖ ἀλλὰ καὶ βασκαίνει.
Εἰσὶ γὰρ πολλοὶ οὕτω μοχθηρῶς διακείμενοι ὅτι καὶ τὰ καλῶς ὑφ' ἡμῶν γινόμενα εἰς τὸ ἐναντίον περιτρέπουσι.
Τίνος οὖν ἕνεκεν εἰπέ μοι τὴν διεφθαρμένην τούτων κρίσιν περὶ πολλοῦ ποιῇ Τὸν γὰρ ἀκοίμητον ἐκεῖνον ὀφθαλμὸν οὐδέν ἐστιν ὃ λανθάνει τῶν παρ' ἡμῶν γινομένων καὶ δεῖ τοῦτο ἐννοοῦντας μετὰ τοσαύτης ἀκριβείας τὸν ἑαυτῶν βίον οἰκονομεῖν ὡς μετ' οὐ πολὺ μέλλοντας καὶ ῥημάτων καὶ πράξεων καὶ αὐτῶν τῶν ἐνθυμήσεων εὐθύνας ὑπέχειν.
Μὴ τοίνυν καταφρονῶμεν τῆς ἑαυτῶν σωτηρίας.
Οὐδὲν γὰρ ἀρετῆς ἴσον ἀγαπητέ αὕτη γὰρ ἡμᾶς καὶ ἐν τῷ μέλλοντι αἰῶνι τῆς γεέννης ἐξαρπάζει καὶ τῆς βασιλείας τῶν οὐρανῶν ἡμῖν τὴν ἀπόλαυσιν χαρίζεται καὶ ἐν τῷ παρόντι βίῳ πάντων ἀνωτέρους καθίστησι τῶν μάτην καὶ εἰκῇ ἐπιβουλεύειν ἐπιχειρούντων καὶ οὐκ ἀνθρώπων μόνον ἀλλὰ καὶ αὐτῶν τῶν δαιμόνων καὶ τοῦ ἐχθροῦ τῆς σωτηρίας τῆς ἡμετέρας τοῦ διαβόλου λέγω ἰσχυροτέρους ἀπεργάζεται.
Τί οὖν ἂν εἴη ταύτης ἴσον ὅταν μὴ μόνον τῶν ἀνθρώπων τῶν ἐπιβουλευόντων ἀλλὰ καὶ τῶν δαιμόνων ἀνωτέρους ποιῇ τοὺς αὐτὴν μετιόντας Ἀρετὴ δέ ἐστι τὸ πάντων τῶν ἀνθρωπίνων ὑπερορᾷν τὸ τὰ μέλλοντα ἐφ' ἑκάστης ὥρας φαντάζεσθαι τὸ πρὸς μηδὲν τῶν παρόντων ἐπτοῆσθαι ἀλλ' εἰδέναι ὅτι πάντα τὰ ἀνθρώπινα σκιά ἐστι καὶ ὄναρ καὶ εἴ τι τούτων εὐτελέστερον.
Ἀρετή ἐστι τὸ καθάπερ νεκρὸν οὕτω διακεῖσθαι πρὸς τὰ τοῦ βίου τούτου πράγματα καὶ πρὸς μὲν τὰ λυμαινόμενα τὴν τῆς ψυχῆς σωτηρίαν ὡσανεὶ νεκρὸν ὄντα οὕτως εἶναι ἀνενέργητον πρὸς δὲ τὰ πνευματικὰ μόνον ζῇν καὶ ἐνεργεῖν καθάπερ καὶ Παῦλος ἔλεγε Ζῶ δὲ οὐκέτι ἐγὼ ζῇ δὲ ἐν ἐμοὶ ὁ Χριστός.
Καὶ ἡμεῖς τοίνυν ἀγαπητοὶ ὡς τὸν Χριστὸν ἐνδεδυμένοι οὕτως ἅπαντα πράττωμεν καὶ μὴ λυπῶμεν τὸ Πνεῦμα τὸ ἅγιον.
Ὅταν οὖν ἐνοχληθῶμεν ὑπὸ πάθους ἢ ἐπιθυμίας ἀτόπου ἢ ὀργῆς ἢ θυμοῦ ἢ βασκανίας ἐννοῶμεν τὸν ἐν ἡμῖν ἐνοικοῦντα καὶ φυγαδεύωμεν πόῤῥω πᾶσαν τὴν τοιαύτην ἐνθύμησιν.
Αἰδεσθῶμεν τῆς παρὰ τοῦ Θεοῦ παρασχεθείσης ἡμῖν χάριτος τὴν ὑπερβολὴν καὶ χαλινώσωμεν πάντα τῆς σαρκὸς τὰ πάθη ἵνα νομίμως ἀθλήσαντες ἐν τῷ βραχεῖ τούτῳ καὶ ἐπικήρῳ βίῳ τῶν μεγάλων ἐκείνων στεφάνων ἀξιωθῶμεν ἐν τῇ μελλούσῃ ἡμέρᾳ ἐκείνῃ τῇ φοβερᾷ μὲν ἡμῖν τοῖς ἁμαρτωλοῖς ποθεινῇ δὲ τοῖς τὴν ἀρετὴν ἐνδεδυμένοις καὶ καταξιωθῶμεν τῶν ἀποῤῥήτων ἐκείνων ἀγαθῶν χάριτι καὶ φιλανθρωπίᾳ τοῦ Κυρίου ἡμῶν Ἰησοῦ Χριστοῦ μεθ' οὗ τῷ Πατρὶ ἅμα τῷ ἁγίῳ Πνεύματι δόξα κράτος τιμὴ νῦν καὶ ἀεὶ καὶ εἰς τοὺς αἰῶνας τῶν αἰώνων.
Εἰς τὰ ἀκόλουθα τοῦ Ποιήσωμεν ἄνθρωπον κατ' εἰκόνα ἡμετέραν καὶ πρὸς τοὺς λέγοντας διὰ τί τὰ θηρία ἐδημιουργήθη καὶ τί τὸ χρήσιμον ἀπὸ τοῦ παραχθῆναι Καὶ ὅτι καὶ τοῦτο μάλιστα δείκνυσι καὶ τὴν τιμὴν τὴν εἰς τὸν ἄνθρωπον καὶ τὴν ἄφατον τοῦ Θεοῦ φιλανθρωπίαν.
Οἱ φιλόπονοι τῶν γηπόνων ἐπειδὰν ἴδωσι λιπαρὰν καὶ βαθύγειον ἄρουραν δαψιλῆ τὰ σπέρματα καταβάλλοντες πολλὴν καὶ συνεχῆ τὴν ἐπιμέλειαν ποιοῦνται καθ' ἑκάστην ἡμέραν περισκοποῦντες μήπου τι τῶν λυμαίνεσθαι δυναμένων τοῖς σπέρμασιν ἀνόνητον αὐτοῖς τὸν προλαβόντα καταστήσῃ πόνον.
Τὸν αὐτὸν δὴ τρόπον καὶ ἡμεῖς ὁρῶντες ὑμῶν τὸν πόθον τὸν πνευματικὸν καὶ τὴν πολλὴν φιληκοΐαν καθ' ἑκάστην ἡμέραν τὰ ἀπὸ τῶν θείων Γραφῶν νοήματα ἐνιέναι ὑμῶν τῇ διανοίᾳ σπουδάζομεν ὑποδεικνύντες ὑμῖν καὶ τὰ βλάπτειν δυνάμενα τὸν σπόρον τοῦτον τὸν πνευματικὸν ὥστε μὴ ἁλῶναι μηδὲ τὴν ὑγιῆ τῶν δογμάτων διδασκαλίαν ἐπιθολῶσαι τῇ λύμῃ τῶν ἐπιχειρούντων τὰ ἐκ τῶν οἰκείων λογισμῶν ἐπεισάγειν τοῖς τῆς Ἐκκλησίας δόγμασιν.
Ὑμέτερον δ' ἂν εἴη λοιπὸν μετὰ ἀκριβείας φυλάττειν τὰ παρακατατιθέμενα καὶ τὴν μνήμην ἀδιάπτωτον διασώζειν ἵνα καὶ τοῖς ἑξῆς μετ' εὐκολίας δύνησθε παρακολουθεῖν.
Εἰ γὰρ μὴ νῦν καὶ ἡμεῖς καταβαίημεν πρὸς τὰ βαθύτερα τῶν νοημάτων καὶ ὑμεῖς συντείνητε ὑμῶν τὴν διάνοιαν ὅτε νηστείας καιρὸς ὅτε κοῦφα μὲν ἡμῖν τὰ κῶλα πρὸς τὸ νήχεσθαι ὀξύτερον δὲ τὸ ὄμμα τῆς διανοίας τῷ πονηρῷ τῆς τρυφῆς μὴ ἐνοχλούμενον ῥεύματι διαρκέστερον δὲ τὸ πνεῦμα πρὸς τὸ μὴ ἀποπνίγεσθαι πότε δυνησόμεθα τοῦτο ποιῆσαι ὅτε τρυφὴ καὶ μέθη καὶ ἀδηφαγία καὶ τὰ ἀπὸ τούτων τικτόμενα κακά Ἢ οὐχ ὁρᾶτε ὅτι καὶ οἱ τοὺς λίθους τούτους τοὺς ἀπὸ τῆς θαλάσσης εὑρίσκειν βουλόμενοι οὐκ ἄνω παρὰ τὸν αἰγιαλὸν καθήμενοι καὶ τὰ κύματα ἀριθμοῦντες οὕτω τὴν εὕρεσιν ποιοῦνται ἀλλ' εἰς αὐτὸ τὸ βάθος καθιέντες ἑαυτοὺς καὶ εἰς αὐτοὺς ὡς εἰπεῖν τοὺς κόλπους τῆς ἀβύσσου κατιόντες οὕτω τῶν σπουδαζομένων ἐπιτυγχάνουσι Καίτοι τί μέγα ὄφελος εἰσενέγκοι ἂν εἰς τὸν βίον τὸν ἡμέτερον ἡ τῶν λίθων ἐκείνων εὕρεσις Εἴθε μὲν οὖν μὴ μεγάλην τὴν βλάβην καὶ πολλὴν τὴν ζημίαν εἰσέφερεν.
Ἐντεῦθεν γὰρ τὰ μυρία τίκτεται κακὰ ἀπὸ τῆς τῶν χρημάτων μανίας καὶ τῆς περὶ ταῦτα λύσσης.
Ἀλλ' ὅμως καὶ τοσαύτης ἐξ ἐκείνων τικτομένης βλάβης πρὸς οὐδὲν ὀκνοῦσιν οἱ περὶ ταῦτα ἐσχολακότες ἀλλὰ καὶ κινδύνοις ἑαυτοὺς ἐκδιδόασι καὶ πολὺν πόνον ὑπομένουσιν ὥστε δυνηθῆναι εὑρεῖν τὸ ζητούμενον.
Ἐπὶ δὲ τῶν θείων Γραφῶν καὶ τῶν πνευματικῶν τούτων καὶ τιμίων λίθων οὔτε κίνδυνόν ἐστιν ὑπιδέσθαι καὶ ὁ πόνος οὐ πολὺς καὶ τὸ κέρδος ἄφατον μόνον ἐὰν ἡμεῖς μετὰ προθυμίας τὰ παρὰ ἑαυτῶν εἰσφέρωμεν.
Ἡ γὰρ χάρις ἕτοιμός ἐστιν ἐπιζητοῦσα τοὺς μετὰ δαψιλείας αὐτὴν ὑποδεχομένους.
Τοιοῦτος γὰρ ὁ Δεσπότης ὁ ἡμέτερος ἐπειδὰν ἴδῃ ψυχὴν διεγηγερμένην καὶ πόθον ζέοντα τὸν οἰκεῖον πλοῦτον μετὰ δαψιλείας χορηγεῖ ὑπερβαίνοντα τὴν αἴτησιν τῇ οἰκείᾳ φιλοτιμίᾳ.
Ταῦτα τοίνυν εἰδότες ἀγαπητοὶ ἐκκαθάραντες ὑμῶν τὸν λογισμὸν ἀπὸ τῶν βιωτικῶν πραγμάτων καὶ εὐρύναντες ὑμῶν τὸ πλάτος τῆς διανοίας μετὰ πολλῆς τῆς προθυμίας δέχεσθε τὰ παρὰ τοῦ Πνεύματος χορηγούμενα ἵνα καθάπερ γῆ λιπαρὰ καὶ γόνιμος πολυπλασιάσητε τὰ καταβαλλόμενα καὶ ποιήσητε ὁ μὲν ἑκατὸν ὁ δὲ ἑξήκοντα ὁ δὲ τριάκοντα.
Ἠκούσατε ἐν ταῖς προλαβούσαις ἡμέραις τὴν ἄφατον σοφίαν τοῦ τὰ ὁρώμενα πάντα τεκτηναμένου καὶ ὅπως ῥήματι μόνον καὶ θελήματι τὰ πάντα παρήγαγεν.
Εἶπε γὰρ Γενηθήτω καὶ ἐγένετο καὶ εὐθέως παρήχθη ἅπαντα τὰ στοιχεῖα καὶ ἤρκεσε τὸ ῥῆμα πρὸς τὴν τῶν γενομένων σύστασιν οὐκ ἐπειδὴ ῥῆμα ἦν ἁπλῶς ἀλλ' ἐπειδὴ ῥῆμα Θεοῦ.
Μέμνησθε τῶν τότε κινηθέντων ἡμῖν πρὸς τοὺς ἐξ ὑποκειμένης ὕλης λέγοντας τὰ ὄντα γεγενῆσθαι καὶ τὴν οἰκείαν ληρωδίαν ἐπεισφέροντας τοῖς τῆς Ἐκκλησίας δόγμασιν.
Ἐμάθετε τίνος ἕνεκεν τὸν μὲν οὐρανὸν ἀπηρτισμένον παρήγαγε τὴν δὲ γῆν ἀμόρφωτον καὶ ἀδιατύπωτον.
Καὶ γὰρ δύο αἰτίας τότε εἰρήκαμεν μίαν μὲν ἵνα ἐν τῷ βελτίονι στοιχείῳ καταμαθόντες τὴν δύναμιν τοῦ Δεσπότου μηκέτι ἀμφιβάλλωμεν νομίζοντες δι' ἀσθένειαν δυνάμεως τοῦτο γενέσθαι ἑτέραν δὲ ἐπειδὴ αὕτη καὶ μήτηρ καὶ τροφὸς ἡμῖν γεγένηται καὶ ἐξ αὐτῆς καὶ τρεφόμεθα καὶ πάντων τῶν ἄλλων ἀπολαύομεν καὶ πρὸς αὐτὴν πάλιν ἐπάνιμεν αὕτη γὰρ ἡμῖν καὶ πατρὶς καὶ τάφος ἐστίν ἵνα γοῦν μὴ τὸ τῆς χρείας ἀναγκαῖον παρασκευάσῃ μέγα τι καὶ περὶ αὐτῆς φαντάζεσθαι δείκνυσιν αὐτὴν ἐξ ἀρχῆς ἀμόρφωτον ἵνα παιδευώμεθα καὶ δι' αὐτῶν τῶν πραγμάτων μηκέτι τῇ φύσει τῆς γῆς λογίζεσθαι τὰ προειρημένα ἅπαντα ἀλλὰ τῇ δυνάμει τοῦ παραγαγόντος.
Ἐμάθετε πάλιν πῶς τὸν χωρισμὸν τῶν ὑδάτων εἰργάσατο τὸ στερέωμα τοῦτο τὸ ὁρώμενον παραχθῆναι προστάξας εἴδετε τὰ ζῶα τὰ ἔμψυχα καὶ ἐκ τῶν ὑδάτων καὶ ἐκ τῆς γῆς ἀναδιδόμενα.
Ταῦτα οὐχ ἁπλῶς οὐδὲ μάτην νῦν ἀναγκάζομαι ἐπαναλαμβάνειν καὶ δευτεροῦν ἐπὶ τῆς ὑμετέρας ἀγάπης ἀλλ' ἵνα τοῖς μὲν ἀκηκοόσιν ὑπόθεσις γένηται καὶ ἀσφαλέστερον αὐτὰ ἐναποθῶνται τῇ διανοίᾳ τοῖς δὲ τότε μὴ παραγενομένοις ἀρκοῦσα γένηται ἡ διδασκαλία καὶ μηδεμίαν ἐκ τοῦ μὴ παρεῖναι ζημίαν ὑπομένωσιν.
Ἐπεὶ καὶ πατὴρ φιλόστοργος τοῖς ἀπολειφθεῖσι παισὶ τῆς τραπέζης τὰ λείψανα διαφυλάττει ἵνα παραγενόμενοι παραμυθίαν τῆς ἀπουσίας εὕρωσι τὴν τούτων φυλακήν.
Διὰ δὴ τοῦτο καὶ ἡμεῖς πάντων ἐνταῦθα συνιόντων ὡς οἰκείων μελῶν κηδόμενοι καὶ τὴν ὑμετέραν προκοπὴν οἰκείαν εὐδοκίμησιν τιθέμενοι ἐπιθυμοῦμεν ἅπαντας τελείους καὶ ἀπηρτισμένους ἀποδειχθῆναι εἰς δόξαν Θεοῦ καὶ εἰς εὐδοκίμησιν τῆς Ἐκκλησίας καὶ εἰς καύχημα ἡμέτερον.
Καὶ εἰ μὴ δοκῶ παρενοχλεῖν φέρε δι' ὀλίγων καὶ τῶν χθὲς ἡμῖν εἰρημένων ὑπομνήσωμεν ὑμῶν τὴν ἀγάπην.
Εἴδετε τὴν διαφορὰν τῆς δημιουργίας τῶν κτισμάτων καὶ τῆς τοῦ ἀνθρώπου διαπλάσεως ἠκούσατε ὅσης τιμῆς ἠξίωσε τὸν ἀρχηγὸν τοῦ γένους τοῦ ἡμετέρου καὶ ἐν αὐτῇ τῇ διαπλάσει πῶς δι' αὐτῶν τῶν ῥημάτων καὶ τῆς τῶν λέξεων παχύτητος ἐνέφηνε τὴν τιμὴν τὴν εἰς τὸν μέλλοντα δημιουργεῖσθαι λέγων Ποιήσωμεν ἄνθρωπον κατ' εἰκόνα ἡμετέραν καὶ καθ' ὁμοίωσιν.
Ἐμάθετε τί ἐστι τὸ Κατ' εἰκόνα ὅτι οὐκ οὐσίας ἐστὶν ἀξία ἀλλ' ἀρχῆς ὁμοιότης καὶ ὅτι οὐ κατὰ τὴν τῆς μορφῆς εἰκόνα εἶπεν ἀλλὰ κατὰ τὸν τῆς ἀρχῆς λόγον διὸ καὶ ἐπήγαγε Καὶ ἀρχέτωσαν τῶν ἰχθύων τῆς θαλάσσης καὶ τῶν πετεινῶν τοῦ οὐρανοῦ καὶ τῶν θηρίων καὶ τῶν ἑρπετῶν τῆς γῆς.
Ἀλλ' ἐνταῦθα ἐπιφύονται ἡμῖν Ἕλληνες λέγοντες ὅτι οὐκ ἀληθὴς ὁ λόγος εὑρίσκεται οὐ γὰρ ἄρχομεν τῶν θηρίων καθάπερ ὑπέσχετο ἀλλ' αὐτὰ ἡμῶν ἄρχει.
Μάλιστα μὲν οὖν οὐδὲ τοῦτο ἀληθές.
Ἔνθα γὰρ ἂν φανῇ ἄνθρωπος εὐθέως φυγαδεύεται τὰ θηρία.
Εἰ δέ ποτε ἢ λιμοῦ καταναγκάζοντος ἢ ἡμῶν αὐτοῖς ἐπιόντων τὴν ἀπ' αὐτῶν βλάβην δεξώμεθα τοῦτο λοιπὸν οὐ παρὰ τὸ ἐκεῖνα ἡμῶν ἄρχειν γίνεται ἀλλὰ παρὰ τὴν ἡμετέραν αἰτίαν.
Ἐπεὶ καὶ λῃστῶν ἡμῖν ἐπιόντων εἰ μὴ ῥᾳθυμήσαιμεν ἀλλ' ὁπλιζοίμεθα οὐ τῆς ἐκείνων ἀρχῆς τὸ πρᾶγμά ἐστιν ἀλλὰ τῆς οἰκείας σωτηρίας ἡ πρόνοια.
Ἀκούσωμεν δὲ τέως τῶν εἰρημένων.
Ποιήσωμεν φησὶν ἄνθρωπον κατ' εἰκόνα ἡμετέραν καὶ καθ' ὁμοίωσιν Ὥσπερ Εἰκόνα εἶπε τὴν τῆς ἀρχῆς δηλῶν εἰκόνα οὕτω καὶ Ὁμοίωσιν ὥστε κατὰ δύναμιν ἀνθρωπίνην ὁμοίους ἡμᾶς γίνεσθαι Θεῷ κατὰ τὸ ἥμερον λέγω καὶ πρᾷον ἐξομοιοῦσθαι αὐτῷ καὶ κατὰ τὸν τῆς ἀρετῆς λόγον ὥσπερ καὶ ὁ Χριστός φησι Γίνεσθε ὅμοιοι τοῦ Πατρὸς ὑμῶν τοῦ ἐν τοῖς οὐρανοῖς.
Ὥσπερ γὰρ ἐν τῇ πλατείᾳ ταύτῃ γῇ καὶ εὐρυχώρῳ τῶν ζώων τὰ μέν ἐστιν ἡμερώτερα τὰ δὲ θηριωδέστερα οὕτω καὶ ἐν τῷ πλάτει τῆς ψυχῆς τῆς ἡμετέρας τῶν λογισμῶν οἱ μέν εἰσιν ἀλογώτεροι καὶ κτηνώδεις οἱ δὲ θηριωδέστεροι καὶ ἀγριώτεροι.
Δεῖ τοίνυν κρατεῖν καὶ περιγίνεσθαι καὶ τῷ λογισμῷ τὴν ἀρχὴν τούτων παραδιδόναι.
Καὶ πῶς ἄν τις περιγένοιτο φησὶ λογισμοῦ θηριώδους Τί λέγεις ἄνθρωπε Λεόντων περιγινόμεθα καὶ τὰς ψυχὰς αὐτῶν ἡμεροῦμεν καὶ ἀμφιβάλλεις εἰ λογισμοῦ θηριωδίαν πρὸς ἡμερότητα μεταβαλεῖν δυνήσῃ Καίτοι τῷ θηρίῳ μὲν κατὰ φύσιν πρόσεστι τὸ ἄγριον παρὰ φύσιν δὲ τὸ ἥμερον σοὶ δὲ τὸ ἐναντίον κατὰ φύσιν μὲν τὸ ἥμερον παρὰ φύσιν δὲ τὸ ἄγριον καὶ θηριῶδες.
Ὁ τοίνυν τὸ κατὰ φύσιν ἐκβαλὼν καὶ τὸ παρὰ φύσιν ἐνθεὶς τῇ τοῦ θηρίου ψυχῇ τὸ κατὰ φύσιν αὐτὸς οὐ δύνασαι διατηρῆσαι καὶ πόσης οὐκ ἂν εἴη τοῦτο καταγνώσεως Καὶ τὸ δὴ τούτου θαυμαστότερον καὶ παραδοξότερον ἐπὶ μὲν τῆς τῶν λεόντων φύσεως καὶ ἑτέρα δυσκολία μετὰ ταύτης ἐστί λογισμῶν γάρ ἐστιν ἔρημον τὸ θηρίον ἀλλ' ὅμως ὁρῶμεν πολλάκις λέοντας ἡμέρους διὰ τῆς ἀγορᾶς ἀγομένους πολλοὶ δὲ καὶ τῶν ἐπὶ τῶν ἐργαστηρίων καὶ ἀργύριον πολλάκις κατέβαλον τῷ κατέχοντι μισθόν τινα τῆς τέχνης καὶ τῆς σοφίας δι' ἧς τὸ θηρίον ἡμέρωσεν ἐπὶ δὲ τῆς σῆς ψυχῆς καὶ λογισμός ἐστι καὶ Θεοῦ φόβος καὶ πολλὴ πολλαχόθεν ἡ βοήθεια μὴ τοίνυν σκήψεις λέγε καὶ προφάσεις.
Δυνατὸν γὰρ ἐὰν θέλῃς ἥμερος εἶναι καὶ πρᾷος καὶ ἐπιεικής.
Ποιήσωμεν φησὶν ἄνθρωπον κατ' εἰκόνα ἡμετέραν καὶ καθ' ὁμοίωσιν.
Ἀλλ' ἐπὶ τὸ προκείμενον ζήτημα πάλιν ἐπανίωμεν.
Δείκνυται γὰρ ἐκ τῶν εἰρημένων ὅτι ἐξ ἀρχῆς καὶ ἐκ προοιμίων ἀπηρτισμένην εἶχε τὴν ἀρχὴν ὁ ἄνθρωπος τὴν κατὰ τῶν θηρίων.
Ἀρχέτωσαν γὰρ φησὶ τῶν ἰχθύων τῆς θαλάσσης καὶ τῶν πετεινῶν τοῦ οὐρανοῦ καὶ τῶν θηρίων καὶ τῶν ἑρπετῶν τῆς γῆς.
Ὅτι δὲ νῦν φοβούμεθα τὰ θηρία καὶ δεδοίκαμεν καὶ τῆς ἀρχῆς ἐκπεπτώκαμεν οὐδὲ αὐτὸς ἀντιλέγω ἀλλ' οὐ τοῦτο ψευδῆ τοῦ Θεοῦ τὴν ὑπόσχεσιν δείκνυσι.
Παρὰ γὰρ τὴν ἀρχὴν οὐχ οὕτω τὰ πράγματα διέκειτο ἀλλ' ἐδεδοίκει καὶ ἔτρεμε τὰ θηρία καὶ ὑπέκυπτε τῷ δεσπότῃ.
Ἐπειδὴ δὲ τῆς παῤῥησίας ἐξέπεσε διὰ τὴν παρακοὴν καὶ τὰ τῆς ἀρχῆς ἠκρωτηριάσθη.
Ὅτι γὰρ ὑποτεταγμένα ἦν ἅπαντα τῷ ἀνθρώπῳ ἄκουσον τῆς Γραφῆς λεγούσης Ἤγαγε φησὶ τὰ θηρία καὶ πάντα τὰ ἄλογα πρὸς τὸν Ἀδὰμ ἰδεῖν τί καλέσει αὐτά.
Καὶ ὁρῶν πλησίον αὐτοῦ γινόμενα τὰ θηρία οὐκ ἀπεπήδησεν ἀλλὰ καθάπερ τις δεσπότης δούλοις ὑποκειμένοις ὀνόματα ἐπιτιθεὶς οὕτως ἅπασι τὰς προσηγορίας ἐπέθηκεν Καὶ πᾶν ὃ ἐκάλεσεν αὐτὸ φησὶν Ἀδὰμ τοῦτο ὄνομα αὐτῷ καὶ τοῦτο γὰρ δεσποτείας σύμβολον.
Διὰ τοῦτο καὶ ὁ Θεὸς βουλόμενος καὶ διὰ τούτου διδάξαι αὐτὸν τὸ τῆς ἐξουσίας ἀξίωμα αὐτῷ τῶν ὀνομάτων τὴν θέσιν ἐπέτρεψεν.
Ἱκανὸν μὲν οὖν τοῦτο δεῖξαι τὸ μὴ φοβερὰ εἶναι ἐξ ἀρχῆς τῷ ἀνθρώπῳ τὰ θηρία.
Ἔστι δὲ καὶ ἕτερον οὐκ ἔλαττον τούτου ἀλλὰ καὶ πολλῷ σαφέστερον.
Τί δὴ τοῦτό ἐστιν Ἡ πρὸς τὴν γυναῖκα τοῦ ὄφεως διάλεξις.
Εἰ γὰρ ἦν φοβερὰ τὰ θηρία τῷ ἀνθρώπῳ οὐκ ἂν ἰδοῦσα ἡ γυνὴ τὸν ὄφιν ἔμεινεν οὐκ ἂν ἐδέξατο τὴν συμβουλὴν οὐκ ἂν μετὰ τοσαύτης αὐτῷ διελέχθη τῆς ἀδείας ἀλλ' εὐθέως ἂν τὴν πρόσοψιν ἐξεπλάγη καὶ ἀπεπήδησε.
Νῦν δὲ καὶ διαλέγεται καὶ οὐ φοβεῖται οὔπω γὰρ ἦν ὁ φόβος οὗτος.
Ἀλλ' ἐπειδὴ ἡ ἁμαρτία εἰσῆλθεν ἀφῃρέθη λοιπὸν καὶ τὰ τῆς τιμῆς καὶ τὰ τῆς ἐξουσίας.
Καὶ ὥσπερ ἐπὶ τῶν οἰκετῶν οἱ μὲν εὐδοκιμοῦντες φοβεροὶ καὶ τοῖς συνδούλοις εἰσὶν οἱ προσκεκρουκότες καὶ τοὺς συνδούλους δεδοίκασιν οὕτω καὶ ἐπὶ τοῦ ἀνθρώπου γέγονεν.
Ἕως μὲν γὰρ εἶχε τὴν πρὸς τὸν Θεὸν παῤῥησίαν φοβερὸς καὶ τοῖς θηρίοις ἦν ἐπειδὴ δὲ προσέκρουσε καὶ τοὺς ἐσχάτους τῶν συνδούλων ἐδεδοίκει λοιπόν.
Εἰ δὲ μὴ ἀνέχῃ τῶν παρ' ἡμῶν λεγομένων σύ μοι δεῖξον πρὸ τῆς ἁμαρτίας ὅτι φοβερὰ τῷ ἀνθρώπῳ τὰ θηρία ἦν.
Ἀλλ' οὐκ ἂν ἔχοις.
Εἰ δὲ μετὰ ταῦτα εἰσῆλθεν ὁ φόβος καὶ τοῦτο τῆς τοῦ Θεοῦ φιλανθρωπίας μέγιστον τεκμήριον.
Εἰ γὰρ καὶ τῆς ἐντολῆς παραβαθείσης ὑπὸ τοῦ ἀνθρώπου ἡ τιμὴ ἡ δοθεῖσα αὐτῷ ἀκίνητος ἔμεινεν οὐκ ἂν ἀνέστη ῥᾳδίως ἀπὸ τοῦ πτώματος.
Ὅταν γὰρ καὶ παρακούοντες οἱ ἄνθρωποι καὶ μὴ παρακούοντες τῆς αὐτῆς ἀπολαύωσι τιμῆς παιδοτριβοῦνται πρὸς πονηρίαν μᾶλλον καὶ οὐ ταχέως ἀφίστανται τῆς κακίας.
Εἰ γὰρ καὶ νῦν φόβων καὶ τιμωριῶν καὶ κολάσεων ἐπικειμένων οὐκ ἀνέχονται σωφρονεῖν τίνες ἂν ἦσαν εἰ μηδὲν ἔπασχον ὑπὲρ ὧν ἐπλημμέλουν δεινῶν Ὥστε κηδόμενος ἡμῶν καὶ φροντίζων ἐξέβαλεν ἡμᾶς τῆς ἀρχῆς.
Σὺ δέ μοι ἀγαπητὲ καὶ ἐντεῦθεν σκόπει τὴν ἄφατον τοῦ Θεοῦ φιλανθρωπίαν πῶς ὁ μὲν Ἀδὰμ πᾶσαν ἀνέτρεψε τὴν ἐντολὴν καὶ πάντα παρέβη τὸν νόμον ὁ δὲ Θεὸς φιλάνθρωπος ὢν καὶ ἀγαθότητι νικῶν τὰ ἡμέτερα πλημμελήματα οὐ πᾶσαν ἔλυσε τὴν τιμὴν οὐδὲ πάσης ἐξέβαλεν αὐτὸν τῆς δεσποτείας ἀλλ' ἐκεῖνα μόνον ἔξω τῆς ἀρχῆς ἀφῆκεν εἶναι τὰ ζῶα ἃ μὴ σφόδρα αὐτῷ συνετέλει πρὸς τὴν τῆς ζωῆς χρείαν τὰ δὲ ἀναγκαῖα καὶ χρήσιμα καὶ πολλὴν εἰσφέροντα τὴν λειτουργίαν εἰς τὴν ζωὴν τὴν ἡμετέραν ταῦτα εἴασε μένειν ἐν τῇ ὑποταγῇ καὶ τῇ δουλείᾳ.
Ἀφῆκε γοῦν βοῶν ἀγέλας ἵνα ἄροτρον ἕλκωμεν ἵνα τὴν γῆν ἀνατέμνωμεν ἵνα τὰ σπέρματα καταβάλλωμεν ἀφῆκε καὶ τῶν ὑποζυγίων τὰ γένη ἵνα πρὸς τὴν τῶν ἀγωγίμων μετακομιδὴν συναντιλαμβάνηται τῶν πόνων ἡμῖν ἀφῆκε τῶν προβάτων τὰς ποίμνας ἵνα ἔχωμεν ἐν τῇ περιβολῇ τῶν ἐνδυμάτων χορηγίαν ἀρκοῦσαν καὶ ἕτερα δὲ γένη τῶν ζώων εἴασε πολλὴν ἡμῖν τὴν χορηγίαν παρέχοντα.
Ἐπειδὴ γὰρ κολάζων τὸν ἄνθρωπον διὰ τὴν παρακοὴν ἔλεγεν Ἐν ἱδρῶτι τοῦ προσώπου σου φάγῃ τὸν ἄρτον σου ἵνα μὴ ὁ ἱδρὼς οὗτος καὶ ὁ πόνος ἀφόρητος ᾖ ἐπεκούφισε τὸ βαρὺ καὶ φορτικὸν τοῦ ἱδρῶτος τῷ πλήθει τῶν ἀλόγων τῶν συνεφαπτομένων ἡμῖν τοῦ πόνου καὶ τῆς ταλαιπωρίας καὶ ταὐτὸν πεποίηκεν οἷον ἂν εἰ καὶ δεσπότης φιλάνθρωπος καὶ κηδεμονικὸς τὸν οἰκέτην τὸν αὐτοῦ μαστίξας θεραπείαν τινὰ προσαγάγῃ ταῖς μάστιξιν οὕτω δὴ καὶ ὁ Θεὸς καταδίκην ἐπιτιθεὶς τῷ ἡμαρτηκότι παντὶ τρόπῳ τὴν καταδίκην ταύτην κουφοτέραν βούλεται ποιῆσαι ἱδρῶτι μὲν ἡμᾶς καταδικάσας καὶ πόνῳ διηνεκεῖ τοῦ δὲ πόνου συνεφάπτεσθαι πολλὰ τῶν ἀλόγων γένη παρασκευάσας ἡμῖν.
Ὥστε καὶ τὸ δοῦναι τὴν τιμὴν καὶ τὸ πάλιν ἀφελέσθαι καὶ τὸ τὸν φόβον ἐπιστῆσαι τῶν θηρίων καὶ πάντα ἄν τις ἀκριβῶς ἐξετάζοι καὶ εὐγνωμόνως πολλῆς γέμει σοφίας πολλῆς κηδεμονίας πολλῆς τῆς φιλανθρωπίας.
Ὑπὲρ δὴ τούτων ἁπάντων εὐχαριστῶμεν αὐτῷ καὶ εὐγνώμονες γενώμεθα περὶ τὸν τοσαῦτα ἡμᾶς εὐηργετηκότα.
Οὐδὲ γὰρ βαρύ τι καὶ ἐπαχθὲς ἐπιζητεῖ παρ' ἡμῶν ἀλλ' ἢ τὸ ὁμολογεῖν μόνον τὰς τοσαύτας εὐεργεσίας καὶ τὰς ὑπὲρ τούτων αὐτῷ εὐχαριστίας ἀναφέρειν οὐκ ἐπειδὴ αὐτὸς δεῖται τούτου ἀνενδεὴς γὰρ ὑπάρχει ἀλλ' ἵνα ἡμεῖς παιδευώμεθα τὸν χορηγὸν ἐπισπάσασθαι τῶν ἀγαθῶν καὶ μὴ ἀγνώμονες γενώμεθα ἀλλ' ἀξίαν τῶν εὐεργεσιῶν καὶ τῆς τοσαύτης κηδεμονίας τὴν ἀρετὴν εἰσφέρωμεν.
Οὕτω γὰρ καὶ αὐτὸν εἰς πλείονα τὴν περὶ ἡμᾶς ἐκκαλεσόμεθα κηδεμονίαν.
Μὴ τοίνυν ῥᾳθυμῶμεν παρακαλῶ ἀλλ' ἕκαστος ὑμῶν καθ' ἑκάστην ὥραν εἰ οἷόν τε ἀναλογιζέσθω καθ' ἑαυτὸν μὴ μόνον τὰς κοινὰς εὐεργεσίας ἀλλὰ καὶ τὰς ἰδίας εἰς αὐτὸν γινομένας μὴ τὰς ὡμολογημένας καὶ πᾶσι δήλους ἀλλὰ καὶ τὰς ἰδιαζούσας καὶ λανθανούσας τοὺς πολλούς οὕτω γὰρ δυνήσεται διηνεκῆ τὴν εὐχαριστίαν ἀναφέρειν τῷ Δεσπότῃ.
Τοῦτο μεγίστη θυσία τοῦτο προσφορὰ τελεία τοῦτο παῤῥησίας ἡμῖν ὑπόθεσις γενήσεται καὶ πῶς ἐγὼ λέγω.
Ὁ γὰρ ταῦτα διηνεκῶς στρέφων ἐν τῇ διανοίᾳ τῇ ἑαυτοῦ καὶ τὴν μὲν οἰκείαν εὐτέλειαν καταμανθάνων μετὰ ἀκριβείας ἐννοῶν δὲ τὴν ἄφατον καὶ ὑπερβάλλουσαν τοῦ Θεοῦ φιλανθρωπίαν καὶ ὅπως οὐ πρὸς ἀξίαν τῶν ἡμαρτημένων ὑφ' ἡμῶν ἀλλὰ πρὸς τὴν οἰκείαν ἀγαθότητα ἀφορῶν οὕτω τὰ καθ' ἡμᾶς οἰκονομεῖ συστέλλεται τὴν διάνοιαν συντρίβεται τὸν λογισμὸν πάντα τῦφον καὶ ἀπόνοιαν καταστέλλει μετριάζειν μανθάνει ὑπερορᾷν τῆς δόξης τοῦ παρόντος βίου καταγελᾷν πάντων τῶν ὁρωμένων φαντάζεσθαι τὰ μέλλοντα ἀγαθὰ καὶ τὴν ζωὴν τὴν ἀτελεύτητον καὶ πέρας οὐκ ἔχουσαν.
Ὁ δὲ οὕτω τὴν ψυχὴν διακείμενος τὴν ἀληθῆ καὶ ἐπέραστον θυσίαν τῷ Θεῷ ἀναφέρει καθὼς ὁ προφήτης φησί Θυσία τῷ Θεῷ πνεῦμα συντετριμμένον καρδίαν συντετριμμένην καὶ τεταπεινωμένην ὁ Θεὸς οὐκ ἐξουδενώσει.
Τοὺς γὰρ εὐγνώμονας τῶν οἰκετῶν οὐχ οὕτως αἱ κολάσεις καὶ αἱ τιμωρίαι ἐπιστρέφουσιν ὡς αἱ εὐεργεσίαι καὶ τὸ εἰδέναι ὅτι οὐ πρὸς ἀξίαν τῶν πεπλημμελημένων τὴν δίκην δεδώκασι.
Συντρίψωμεν τοίνυν ἡμῶν τὸν λογισμὸν παρακαλῶ ταπεινώσωμεν τὴν διάνοιαν καὶ μάλιστα νῦν ὅτε τῆς νηστείας ὁ καιρὸς πολλὴν ἡμῖν εἰς τοῦτο τὴν συμμαχίαν εἰσφέρει.
Ἐὰν γὰρ οὕτως ὦμεν διακείμενοι δυνησόμεθα καὶ τὰς εὐχὰς μετὰ πολλῆς τῆς νήψεως ποιεῖσθαι καὶ ἐξομολογούμενοι τὰ πεπλημμελημένα πολλὴν ἐπισπάσασθαι τὴν ἄνωθεν χάριν.
Καὶ ἵνα μάθητε ὅτι ταῖς τοιαύταις ἀρέσκεται ψυχαῖς ὁ Δεσπότης ἄκουε αὐτοῦ λέγοντος Ἐπὶ τίνα ἐπιβλέψω ἀλλ' ἢ ἐπὶ τὸν πρᾶον καὶ ἡσύχιον καὶ τρέμοντά μου τοὺς λόγους Διὰ τοῦτο καὶ ὁ Χριστὸς διαλεγόμενος ἔλεγε Μάθετε ἀπ' ἐμοῦ ὅτι πρᾶός εἰμι καὶ ταπεινὸς τῇ καρδίᾳ καὶ εὑρήσετε ἀνάπαυσιν ταῖς ψυχαῖς ὑμῶν.
Ὁ γὰρ ὄντως ταπεινῶν ἑαυτὸν οὐκ ἂν δυνηθείη ποτὲ εἰς θυμὸν ἐξενεχθῆναι οὐδὲ τῷ πλησίον ὀργισθῆναι τῆς ψυχῆς κατεσταλμένης καὶ τὰ καθ' ἑαυτὴν σκοπουμένης.
Τῆς δὲ οὕτω διακειμένης ψυχῆς τί ἂν γένοιτο μακαριώτερον Ὁ τοιοῦτος ἐν λιμένι διηνεκῶς κάθηται παντὸς χειμῶνος ἀπηλλαγμένος καὶ ἐντρυφῶν τῇ ἀπὸ τῶν λογισμῶν γαλήνῃ Διὰ τοῦτο καὶ ὁ Χριστὸς ἔλεγε Καὶ εὑρήσετε ἀνάπαυσιν ταῖς ψυχαῖς ὑμῶν.
Ὥσπερ οὖν ὁ τὰ πάθη ταῦτα κατευνάσας πολλῆς ἀπολαύει τῆς ἀναπαύσεως οὕτως ὁ ῥᾴθυμος καὶ ἀναπεπτωκὼς καὶ μὴ δυνάμενος δεόντως ἡνιοχεῖν τὰ ἐν αὐτῷ τικτόμενα πάθη ἐν διηνεκεῖ σάλῳ καθέστηκεν οἴκοθεν τὸν πόλεμον ἔχων καὶ οὐδενὸς παρόντος ταραττόμενος καὶ πολὺν τὸν χειμῶνα ὑπομένων διὸ καὶ τῶν κυμάτων κορυφουμένων καὶ τῆς τῶν πονηρῶν πνευμάτων καταιγίδος ἐπιούσης πολλάκις ὑποβρύχιος γίνεται καταβαπτισθέντος τοῦ σκάφους διὰ τὴν ἀπειρίαν τοῦ κυβερνήτου.
Διὸ χρὴ νήφειν καὶ ἐγρηγορέναι καὶ διηνεκῆ τὴν μέριμναν ἔχειν καὶ ἀδιάλειπτον τῆς κατὰ ψυχὴν σωτηρίας.
Τὸν γὰρ Χριστιανὸν ἀεὶ παρατετάχθαι χρὴ πρὸς τὰ πάθη τῆς σαρκὸς καὶ τοὺς νόμους τοὺς τεθέντας ἡμῖν παρὰ τοῦ κοινοῦ πάντων Δεσπότου ἐναύλους ἔχειν καὶ τούτοις τειχίζεσθαι καὶ τῇ πολλῇ αὐτοῦ περὶ ἡμᾶς μακροθυμίᾳ εἰς δέον κεχρῆσθαι καὶ μὴ ἀναμένειν τὴν διὰ τῶν ἔργων πεῖραν καὶ τότε συστέλλεσθαι ἵνα μὴ καὶ περὶ ἡμῶν λέγηται Ὅταν ἀπέκτεινεν αὐτοὺς τότε ἐξεζήτουν αὐτόν.
Ἔχοντες οὖν ἀγαπητοὶ σύμμαχον τῆς νηστείας τὴν παρουσίαν πάντες ἐπὶ τὴν ἐξομολόγησιν τῶν πεπλημμελημένων ἐπειγώμεθα καὶ ἀπεχώμεθα μὲν πάσης κακίας μετίωμεν δὲ πᾶσαν ἀρετήν.
Οὕτω γὰρ καὶ ὁ μακάριος προφήτης Δαυῒδ διδάσκει λέγων Ἔκκλινον ἀπὸ κακοῦ καὶ ποίησον ἀγαθόν.
Ἂν οὕτω τὰ καθ' ἑαυτοὺς οἰκονομῶμεν καὶ μετὰ τῆς ἀποχῆς τῶν βρωμάτων καὶ τὴν ἀποχὴν τῆς κακίας ἐπιδειξώμεθα δυνησόμεθα καὶ αὐτοὶ πλείονος ἀπολαῦσαι τῆς παῤῥησίας καὶ δαψιλεστέρας ἀξιωθῆναι τῆς παρὰ τοῦ Θεοῦ φιλανθρωπίας καὶ ἐν τῷ παρόντι βίῳ καὶ ἐν τῇ μελλούσῃ ἡμέρᾳ ἐκείνῃ τῇ φοβερᾷ εὐχαῖς καὶ πρεσβείαις τῶν εὐαρεστησάντων αὐτῷ χάριτι καὶ φιλανθρωπίᾳ τοῦ Κυρίου ἡμῶν Ἰησοῦ Χριστοῦ μεθ' οὗ τῷ Πατρὶ ἅμα τῷ ἁγίῳ Πνεύματι δόξα κράτος τιμὴ νῦν καὶ ἀεὶ καὶ εἰς τοὺς αἰῶνας τῶν αἰώνων.
Προτροπὴ πρὸς τοὺς ἐρυθριῶντας μετὰ τὴν ἑστίασιν παραβαλεῖν τῇ συνάξει κατὰ τὴν ἑσπέραν καὶ εἰς τὰ ἑξῆς τοῦ Ποιήσωμεν ἄνθρωπον κατ' εἰκόνα ἡμετέραν καὶ καθ' ὁμοίωσιν καὶ εἰς τὸ Καὶ ἐποίησεν ὁ Θεὸς τὸν ἄνθρωπον κατ' εἰκόνα Θεοῦ ἐποίησεν αὐτόν ἄρσεν καὶ θῆλυ ἐποίησεν αὐτούς.
Ἐλάττων ἡμῖν ὁ σύλλογος σήμερον καὶ βραχὺ τὸ θέατρον τῶν συνδεδραμηκότων.
Τίνος ἕνεκεν καὶ διὰ τί Τάχα τινὲς ἠρυθρίασαν μετὰ τὴν αἰσθητὴν τράπεζαν εἰς τὴν πνευματικὴν ταύτην ἑστίασιν παραγενέσθαι καὶ τοῦτο αὐτοῖς αἴτιον γεγένηται τῆς ἀπολείψεως ἀλλ' ἀκουέτωσαν σοφοῦ τινος λέγοντος Ἔστιν αἰσχύνη ἐπάγουσα ἁμαρτίαν καὶ ἔστιν αἰσχύνη δόξα καὶ χάρις.
Οὐκ ἔστιν αἰσχύνης ἄξιον τραπέζης μετασχόντα σωματικῆς ἐλθεῖν ἐπὶ τὴν πνευματικὴν ἑστίασιν.
Οὐδὲ γὰρ καθάπερ τὰ ἀνθρώπινα πράγματα οὕτω καὶ τὰ πνευματικὰ καιροῖς ἀφωρισμένοις διατετύπωται.
Ἡ γὰρ περὶ τῶν πνευματικῶν διάλεξις πάντα τῆς ἡμέρας τὸν καιρὸν ἐπιτήδειον ἔχει.
Καὶ τί λέγω τῆς ἡμέρας τὸν καιρόν Κἂν νὺξ καταλάβῃ οὐδὲ οὕτω κώλυμα γίνεται τῇ πνευματικῇ διδασκαλίᾳ.
Διὰ τοῦτο καὶ ὁ Παῦλος ἔλεγε Τιμοθέῳ γράφων Ἐπίστηθι εὐκαίρως ἀκαίρως ἔλεγξον ἐπιτίμησον παρακάλεσον.
Καὶ πάλιν ἄκουε τοῦ μακαρίου Λουκᾶ λέγοντος ὅτι Μέλλων ἐξιέναι φησὶ τῇ ἐπαύριον ὁ Παῦλος ἀπὸ τῆς Τρωάδος διελέγετο αὐτοῖς καὶ παρέτεινε τὸν λόγον μέχρι μεσονυκτίου.
Μή τι ὁ καιρὸς ἐλυμήνατο εἰπέ μοι ἢ διέκοψε τὸν τῆς διδασκαλίας λόγον Ὁ νήφων ἀκροατὴς κἂν ἠριστηκὼς ᾖ ἄξιος ἂν εἴη τοῦ συλλόγου τούτου τοῦ πνευματικοῦ ὥσπερ οὖν ὁ ῥᾴθυμος καὶ ἀναπεπτωκὼς κἂν ἄσιτος διαμείνῃ οὐδεμίαν ἐντεῦθεν δέξεται τὴν ὠφέλειαν.
Καὶ ταῦτα λέγω οὐ τὸν τόνον τῆς νηστείας ἐκλύων μὴ γένοιτο ἀλλὰ καὶ σφόδρα ἐπαινῶν καὶ ἀποδεχόμενος τοὺς νηστεύοντας ἀλλὰ βουλόμενος διδάξαι ὑμᾶς λογισμῷ τινι νήφοντι μετιέναι τὰ πνευματικὰ καὶ μὴ συνηθείᾳ κατακολουθεῖν.
Οὐ γὰρ τὸν μεταλαβόντα τροφῆς αἰσχρὸν παραλαβεῖν τῇ πνευματικῇ ταύτῃ διδασκαλίᾳ ἀλλὰ τὸ ῥᾳθυμούσῃ διανοίᾳ καὶ τὸ ὑπὸ τῶν παθῶν πολιορκεῖσθαι καὶ μὴ καταστέλλειν τὰ τῆς σαρκὸς σκιρτήματα.
Οὐ τὸ φαγεῖν κακὸν μὴ γένοιτο ἀλλ' ἡ ἀδηφαγία βλαβερὸν καὶ τὸ ὑπὲρ τὴν χρείαν ἐμπίπλασθαι καὶ διαῤῥήγνυσθαι τὴν γαστέρα τοῦτο γὰρ καὶ τὴν ἡδονὴν τὴν ἀπὸ τῆς τροφῆς λυμαίνεται ὥσπερ οὖν οὐδὲ τὸ οἴνου συμμέτρου μετασχεῖν πονηρὸν ἀλλὰ τὸ μέθῃ ἑαυτὸν ἐκδοῦναι καὶ τῶν λογισμῶν τὸ κριτήριον παρατρέψαι διὰ τῆς ἀμετρίας.
Εἰ δὲ δι' ἀσθένειαν σωματικὴν ἀγαπητὲ μὴ δύναιο ἄσιτος παρατείνειν τὴν ἡμέραν οὐδεὶς εὖ φρονῶν ὑπὲρ τούτου σοι ἐγκαλέσαι δυνήσεται.
Δεσπότην γὰρ ἔχομεν ἥμερον καὶ φιλάνθρωπον καὶ οὐδὲν τῶν ὑπὲρ δύναμιν παρ' ἡμῶν ἐκζητοῦντα.
Οὐδὲ γὰρ τὴν ἀποχὴν τῶν βρωμάτων καὶ τὴν νηστείαν ἁπλῶς ἀπαιτεῖ παρ' ἡμῶν γίνεσθαι οὐδὲ δι' αὐτὸ τοῦτο ἵνα ἄσιτοι διαμένωμεν μόνον ἀλλ' ἵνα ἀφιστῶντες ἑαυτοὺς ἀπὸ τῶν βιωτικῶν πραγμάτων πᾶσαν τὴν σχολὴν ἐν τοῖς πνευματικοῖς ἀναλίσκωμεν.
Ὡς εἰ μετὰ νηφούσης διανοίας τὸν ἑαυτὼν βίον οἰκονομῶμεν καὶ περὶ τὰ πνευματικὰ πᾶσαν τὴν σχολὴν ἐπιδεικνύμεθα καὶ τῇ τροφῇ οὕτω προσίωμεν ὡς τὴν χρείαν μόνον πληροῦν καὶ ἐν ταῖς ἀγαθαῖς πράξεσιν ἅπαντα τὸν βίον καταναλίσκειν οὐδὲ χρεία ἡμῖν ἦν τῆς βοηθείας τῆς ἀπὸ τῆς νηστείας.
Ἀλλ' ἐπειδὴ ῥᾴθυμός ἐστιν ἡ φύσις ἡ ἀνθρωπίνη καὶ τῇ ἀνέσει καὶ τῇ τρυφῇ μᾶλλον ἑαυτὴν ἐπιδίδωσι διὰ τοῦτο καθάπερ πατὴρ φιλόστοργος τὴν ἀπὸ τῆς νηστείας ἡμῖν ἰατρείαν ἐπενόησεν ὁ φιλάνθρωπος Δεσπότης ἵνα καὶ τὰ τῆς τρυφῆς ἡμῖν ἐκκόπτηται καὶ τὴν περὶ τὰ βιωτικὰ φροντίδα μεταγάγωμεν ἐπὶ τὴν τῶν πνευματικῶν ἐργασίαν.
Ἂν τοίνυν ὦσί τινες τῶν ἐνταῦθα συνιόντων ὑπὸ ἀσθενείας σωματικῆς κωλυόμενοι καὶ μὴ δυνάμενοι ἄσιτοι διαμένειν τούτοις παραινῶ καὶ τὴν ἀσθένειαν τὴν σωματικὴν παραμυθεῖσθαι καὶ τῆς διδασκαλίας ταύτης τῆς πνευματικῆς μὴ ἀποστερεῖν ἑαυτοὺς ἀλλὰ ταύτῃ μᾶλλον πλείονα τὴν σπουδὴν ἐπιδείκνυσθαι.
Εἰσὶ γὰρ εἰσὶν ὁδοὶ πολλῷ μείζους τῆς ἀποχῆς τῶν βρωμάτων αἱ δυνάμεναι τὰς θύρας ἡμῖν ἀνοίγειν τῆς παῤῥησίας τῆς πρὸς τὸν Θεόν.
Ὁ τροφῆς τοίνυν μεταλαμβάνων καὶ νηστεύειν μὴ δυνάμενος δαψιλεστέραν τὴν ἐλεημοσύνην ἐπιδεικνύσθω εὐχὰς ἐκτενεῖς τὴν προθυμίαν ἐπιτεταμένην ἐχέτω περὶ τὴν ἀκρόασιν τῶν θείων λογίων ἐνταῦθα οὐδὲν ἡ τοῦ σώματος ἀσθένεια ἐμπόδιον ἡμῖν γίνεται τοῖς ἐχθροῖς καταλλαττέσθω πᾶσαν μνησικακίαν ἐξοριζέτω τῆς ἑαυτοῦ ψυχῆς.
Ἂν ταῦτα κατορθοῦν βούληται τὴν ἀληθῆ νηστείαν ἐπεδείξατο καὶ ἣν μάλιστα πάντων ἀπαιτεῖ παρ' ἡμῶν ὁ Δεσπότης.
Ἐπεὶ καὶ ταύτην τὴν ἀποχὴν τῶν βρωμάτων διὰ τοῦτο κελεύει γίνεσθαι ἵνα χαλινοῦντες τὰ σκιρτήματα τῆς σαρκὸς εὐήνιον αὐτὴν ἐργαζώμεθα πρὸς τὴν τῶν ἐντολῶν ἐκπλήρωσιν.
Εἰ δὲ μέλλοιμεν μηδὲ τὴν ἀπὸ τῆς νηστείας βοήθειαν ἑαυτοῖς προσάγειν διὰ τὴν τοῦ σώματος ἀσθένειαν καὶ πλείονα τὴν ῥᾳθυμίαν ἐπιδείκνυσθαι λανθάνομεν ἑαυτοὺς τὰ μέγιστα ζημιούμενοι.
Εἰ γὰρ καὶ μετὰ νηστείας ἡ τῶν προειρημένων κατορθωμάτων ἔλλειψις οὐδὲν ἡμᾶς ὀνίνησι πολλῷ μᾶλλον εἰ μηδὲ τῷ φαρμάκῳ τῆς νηστείας χρήσασθαι δυνάμενοι πλείονα τὴν ῥᾳθυμίαν ἐπιδειξόμεθα.
Ταῦτα δὴ μαθόντες παρ' ἡμῶν παρακαλῶ οἱ νηστεύειν δυνάμενοι αὐτοί τε καθ' ὅσον οἷόν τε ἐπιτείνετε ὑμῶν τὴν καλὴν ταύτην καὶ ἐπαινετὴν προθυμίαν.
Ὅσῳ γὰρ ὁ ἔξω ἡμῶν ἄνθρωπος διαφθείρεται τοσοῦτον ὁ ἔσω ἀνακαινοῦται.
Ἡ γὰρ νηστεία τὸ μὲν σῶμα κατατείνει καὶ χαλινοῖ τὰ ἄτακτα σκιρτήματα τὴν δὲ ψυχὴν διαυγεστέραν ἐργάζεται καὶ πτεροῖ καὶ μετάρσιον καὶ κούφην ποιεῖ.
Καὶ τοὺς ἀδελφοὺς δὲ τοὺς ὑμετέρους ὅσοι διὰ σωματικὴν ἀσθένειαν νηστεύειν οὐ δύνανται προτρέπεσθε μὴ ἀπολιμπάνεσθαι τῆς πνευματικῆς ταύτης τροφῆς διδάσκοντες αὐτοὺς καὶ τὰ παρ' ἡμῶν αὐτοῖς διαπορθμεύοντες καὶ δεικνύντες ὅτι ὁ φαγὼν καὶ πιὼν μετρίως οὐκ ἀνάξιός ἐστι ταύτης τῆς ἀκροάσεως ἀλλ' ὁ ῥᾴθυμος καὶ διακεχυμένος.
Καὶ λέγετε πρὸς αὐτοὺς καὶ τὸ ἀποστολικὸν λόγιον ὅτι Καὶ ὁ ἐσθίων Κυρίῳ ἐσθίει καὶ ὁ μὴ ἐσθίων Κυρίῳ οὐκ ἐσθίει καὶ εὐχαριστεῖ τῷ Θεῷ.
Καὶ ὁ νηστεύων τοίνυν εὐχαριστεῖ τῷ Θεῷ ὅτι δύναμιν ἔσχε δυναμένην ἀντισχεῖν πρὸς τὸν πόνον τῆς νηστείας καὶ ὁ ἐσθίων πάλιν εὐχαριστεῖ τῷ Θεῷ ὅτι οὐδὲν αὐτὸν τοῦτο λυμήνασθαι δύναται πρὸς τὴν τῆς ψυχῆς σωτηρίαν ἐὰν θέλῃ.
Τοσαύτας γὰρ ἡμῖν ὁδοὺς ἔτεμεν ὁ φιλάνθρωπος Θεὸς ὅσας οὐδὲ εἰπεῖν ἔστι δι' ὧν δυνατόν ἐστιν ἡμᾶς ἐὰν βουλώμεθα τῆς ἀνωτάτω παῤῥησίας μετασχεῖν.
Ταῦτα οὖν ἀρκούντως τῶν ἀπολειφθέντων ἕνεκεν διελέχθημεν περιελόντες αὐτῶν τῆς αἰσχύνης τὴν πρόφασιν καὶ δείξαντες ὅτι οὐ δεῖ ἐπὶ τούτῳ αἰσχύνεσθαι οὐ γὰρ τὸ φαγεῖν αἰσχύνην ἡμῖν προξενεῖ ἀλλὰ τὸ κακόν τι διαπράξασθαι.
Μεγάλη αἰσχύνη ἡ ἁμαρτία ἐὰν ταύτην ἐργασώμεθα οὐ μόνον αἰσχύνεσθαι ὀφείλομεν ἀλλὰ καὶ ἐγκαλύπτεσθαι καὶ καθάπερ οἱ προσκεκρουκότες οὕτως ἑαυτοὺς ταλανίζειν μᾶλλον δὲ μηδὲ τότε ἀπαγορεύειν ἑαυτοὺς ἀλλὰ πρὸς ἐξομολόγησιν ἐπείγεσθαι καὶ πρὸς εὐγνωμοσύνην.
Τοιοῦτον γὰρ ἔχομεν Δεσπότην οὐδὲν ἕτερον παρ' ἡμῶν ἐπιζητοῦντα μετὰ τὴν τῆς ἁμαρτίας πρᾶξιν εἴ ποτε διὰ ῥᾳθυμίαν ἁλῶμεν ἢ τὸ ὁμολογῆσαι τὰ ἐπταισμένα καὶ μέχρι τούτου στῆναι καὶ μηκέτι τοῖς αὐτοῖς περιπεσεῖν.
Ἐὰν δὲ τροφῆς συμμέτρου μεταλάβωμεν μηδέποτε αἰσχυνώμεθα σώματι γὰρ ἡμᾶς τοιούτῳ συνέπλεξεν ὁ Δεσπότης ᾧ μὴ δυνατὸν ἑτέρως συνεστάναι εἰ μὴ ταύτης μεταλάβοι μόνον τὰ τῆς ἀμετρίας ἐκκοπτέσθω τοῦτο γὰρ ἡμῖν καὶ πρὸς τὴν ὑγίειαν τούτου καὶ εὐεξίαν τὰ μέγιστα συμβάλλεται.
Ἢ οὐχ ὁρᾶτε καθ' ἑκάστην ἡμέραν ἀπὸ τῶν πολυτελῶν τραπεζῶν καὶ τῆς ἀμέτρου ἀδηφαγίας τὰ μυρία ἐπαγόμενα νοσήματα Πόθεν ποδαλγίαι πόθεν καρηβαρίαι πόθεν ὁ τῶν χυμῶν τῶν διεφθαρμένων πλεονασμός πόθεν τὰ ἄλλα μυρία νοσήματα Οὐκ ἀπὸ τῆς ἀμετρίας καὶ τοῦ πλέον τοῦ δέοντος ἐγχέειν ἑαυτοῖς τὸ ἄκρατον Καθάπερ γὰρ πλοῖον ὑπέραντλον γεγονὸς ταχέως καταβαπτίζεται καὶ ὑποβρύχιον γίνεται οὕτω καὶ ὁ ἄνθρωπος ὅταν τῇ ἀδηφαγίᾳ καὶ τῇ μέθῃ ἑαυτὸν ἐκδῷ κατὰ κρημνῶν ἄπεισι καὶ ὑποβρύχιον ἀπεργάζεται τὸν λογισμὸν καὶ κεῖται λοιπὸν καθάπερ νεκρὸς ἔμψυχος πρὸς μὲν τὰ κακὰ πολλάκις ἐνεργεῖν δυνάμενος πρὸς δὲ τὰ ἀγαθὰ ἅπαντα οὐδὲν ἄμεινον τῶν νεκρῶν διακείμενος.
Διὸ παρακαλῶ κατὰ τὸν μακάριον Παῦλον Τῆς σαρκὸς πρόνοιαν μὴ ποιεῖσθε εἰς ἐπιθυμίας ἀλλὰ πρὸς τὸ συνεστάναι καὶ δύνασθαι μετὰ πλείονος προθυμίας ἐν τῇ τῶν πνευματικῶν ἐργασίᾳ πολλὴν τὴν σπουδὴν ἐπιδείκνυσθαι.
Ταῦτα δὴ πάντα διαλεγόμενοι πρὸς τοὺς ἀδελφοὺς τοὺς ὑμετέρους πείθετε αὐτοὺς τῆς πνευματικῆς ταύτης τροφῆς μηδέποτε ἑαυτοὺς ἀποστερεῖν ἀλλὰ κἂν ἠριστηκότες ὦσιν ἐρχέσθωσαν μετὰ πάσης προθυμίας ἵνα δεξάμενοι τὴν ἐντεῦθεν διδασκαλίαν δύνωνται γενναίως ἵστασθαι πρὸς τὰς μεθοδείας τοῦ διαβόλου.
Ἡμεῖς δὲ λοιπὸν φέρε τὴν συνήθη τράπεζαν ὑμῖν παραθῶμεν καὶ τῆς σπουδῆς τῆς περὶ τὴν ἀκρόασιν ἀμειψώμεθα τὴν ὑμετέραν ἀγάπην καὶ τὸ χρέος ἐκτίσωμεν ὅπερ ὀφείλομεν ὑμῖν.
Ἴστε γὰρ πάντως καὶ μέμνησθε ὅτι περὶ τῆς τοῦ ἀνθρώπου διαπλάσεως ἀρξάμενοι διαλέγεσθαι ὑπὸ τοῦ καιροῦ στενοχωρηθέντες οὐκ ἰσχύσαμεν παντὶ ἐπεξελθεῖν τῷ ἀναγνώσματι ἀλλ' εἰς τὸν περὶ τῶν θηρίων λόγον τὴν διδασκαλίαν ἐτελέσαμεν δεικνύντες ὅτι τὴν κατ' αὐτῶν ἀρχὴν πρότερον ἔχων ὁ ἄνθρωπος διὰ τὴν τῆς παρακοῆς ἁμαρτίαν ταύτην ἀφῃρέθη.
Διὸ βουλόμεθα σήμερον τὰ λειπόμενα ὑμῖν ἀποδόντες οὕτως ὑμᾶς ἐντεῦθεν ἀποπέμψαι.
Ἀλλ' ἵνα ὑμῖν σαφὴς ἡμῶν ὁ λόγος γένηται ἀναγκαῖον ὑμᾶς ὑπομνῆσαι ποῦ τότε τὴν διδασκαλίαν κατελύσαμεν ἵνα ἐκεῖθεν ἀρξάμενοι οὕτω τὰ λείποντα ἀναπληρώσωμεν.
Ποῦ οὖν τὸν λόγον τότε κατελύσαμεν Εἰπόντες εἰς τὸ Ποιήσωμεν ἄνθρωπον κατ' εἰκόνα ἡμετέραν καὶ καθ' ὁμοίωσιν καὶ ἀρχέτωσαν τῶν ἰχθύων τῆς θαλάσσης καὶ τῶν πετεινῶν τοῦ οὐρανοῦ ἐπειδὴ εἰς πολὺ μῆκος ὁ λόγος ἐξετάθη καὶ πολὺ πέλαγος ἡμῖν ἐτέχθη νοημάτων οὐ συνεχωρήθη ἡμῖν περαιτέρω προελθεῖν ἀλλὰ μέχρι τούτου στάντες τῶν ἑξῆς οὐκ ἐφηψάμεθα.
Διόπερ ἀναγκαῖον νῦν αὐτὴν τὴν ἀκολουθίαν ἀναγνῶναι ἐπὶ τῆς ὑμετέρας ἀγάπης ἵνα εἰδέναι ἔχοιτε τίνα ἐστὶν ἃ μέλλομεν ἐρεῖν πρὸς ὑμᾶς.
Εὐθέως οὖν ἐπήγαγεν ἡ θεία Γραφή Καὶ ἐποίησεν ὁ Θεὸς τὸν ἄνθρωπον κατ' εἰκόνα Θεοῦ ἐποίησεν αὐτόν ἄρσεν καὶ θῆλυ ἐποίησεν αὐτούς.
Καὶ εὐλόγησεν αὐτοὺς ὁ Θεὸς λέγων Αὐξάνεσθε καὶ πληθύνεσθε καὶ πληρώσατε τὴν γῆν καὶ κατακυριεύσατε αὐτῆς καὶ ἄρχετε τῶν ἰχθύων τῆς θαλάσσης καὶ τῶν πετεινῶν τοῦ οὐρανοῦ καὶ πάντων τῶν κτηνῶν καὶ πάσης τῆς γῆς καὶ πάντων τῶν ἑρπετῶν τῶν ἑρπόντων ἐπὶ τῆς γῆς.
Βραχέα τὰ ῥήματα ἀλλὰ πολὺς ὁ ἐγκείμενος θησαυρὸς τοῖς βραχέσι τούτοις ῥήμασι.
Πνεύματι γὰρ φθεγγόμενος ὁ μακάριος οὗτος προφήτης ἀπόῤῥητά τινα ἡμᾶς νῦν διδάσκειν βούλεται.
Ἐπειδὴ γὰρ εἶπε Ποιήσωμεν ἄνθρωπον καὶ βουλὴν ὡς εἰπεῖν καὶ σκέψιν προσέθηκεν ὁ τῶν ἁπάντων δημιουργὸς διὰ τοῦ σχήματος τούτου τὴν τιμὴν ἐπιδεικνύμενος τὴν περὶ τοῦ μέλλοντος διαπλάττεσθαι καὶ πρὸ τῆς διαπλάσεως ἐδίδαξεν ἡμᾶς καὶ τὸ μέγεθος τῆς ἀρχῆς ἧς μέλλει ἐγχειρίζειν τῷ δημιουργεῖσθαι μέλλοντι.
Εἰπὼν οὖν Ποιήσωμεν ἄνθρωπον κατ' εἰκόνα ἡμετέραν καὶ καθ' ὁμοίωσιν ἐπήγαγε Καὶ ἀρχέτωσαν τῶν ἰχθύων τῆς θαλάσσης.
Ὅρα πῶς ἐκ προοιμίων τὸν θησαυρὸν ἡμῖν τὸν ἐγκεκρυμμένον ὑποδείκνυσι.
Πνεύματι γὰρ θείῳ φθεγγόμενος ὁ προφήτης καὶ τὰ μηδέπω ὑφεστῶτα ὡς ὑφεστῶτα καὶ γεγενημένα ὁρᾷ.
Τίνος οὖν ἕνεκεν εἰπέ μοι εἰπών Ποιήσωμεν ἄνθρωπον νῦν λέγει Καὶ ἀρχέτωσαν Λανθάνον τι μυστήριον ἡμῖν ἐντεῦθεν ἤδη λοιπὸν παραδηλοῖ.
Τίνες ἀρχέτωσαν Ἦ δῆλον ὅτι τὴν τῆς γυναικὸς αἰνιττόμενος διάπλασιν τοῦτο εἴρηκεν.
Ὁρᾷς ὅπως οὐδέν ἐστι τῶν ἐν τῇ θείᾳ Γραφῇ ἁπλῶς καὶ εἰκῆ κείμενον ἀλλὰ καὶ τὸ τυχὸν ῥῆμα πολὺν ἔχει ἐναποκείμενον τὸν θησαυρόν.
Καὶ μὴ ξενίσῃ σε ἀγαπητὲ τὸ εἰρημένον.
Τοιοῦτον γὰρ ἔθος ἅπασι τοῖς προφήταις περὶ τῶν μηδέπω γεγενημένων ὡς γεγενημένων διαλέγεσθαι.
Ἐπειδὴ γὰρ τοῖς πνευματικοῖς ἑώρων ὀφθαλμοῖς τὰ μετὰ πολὺν ἐτῶν ἀριθμὸν μέλλοντα γίνεσθαι διὰ τοῦτο ὡς ἤδη πρὸ τῶν ὀφθαλμῶν κείμενα κατοπτεύοντες τὰ πράγματα οὕτως ἅπαντα διελέγοντο.
Καὶ ἵνα μάθῃς τοῦτο σαφῶς ἄκουε τοῦ μακαρίου Δαυῒδ λέγοντος καὶ πρὸ τοσούτων γενεῶν τὰ κατὰ τὸν σταυρὸν τοῦ Χριστοῦ προφητεύοντος καὶ βοῶντος Ὤρυξαν χεῖράς μου καὶ πόδας μου καὶ πάλιν Διεμερίσαντο τὰ ἱμάτιά μου ἑαυτοῖς.
Ὁρᾷς πῶς τὰ μέλλοντα μετὰ χρόνον πολὺν ἔσεσθαι ὡς ἤδη γεγενημένα προανεφώνει Οὕτω καὶ ὁ μακάριος οὗτος προφήτης ἤδη αἰνιττόμενος ἡμῖν τὴν τῆς γυναικὸς διάπλασιν αἰνιγματωδῶς φησι Καὶ ἀρχέτωσαν τῶν ἰχθύων τῆς θαλάσσης.
Εἶτα προϊὼν πάλιν σαφέστερόν φησι Καὶ ἐποίησεν ὁ Θεὸς τὸν ἄνθρωπον κατ' εἰκόνα Θεοῦ ἐποίησεν αὐτόν ἄρσεν καὶ θῆλυ ἐποίησεν αὐτούς.
Σκόπει πόσῃ κέχρηται τῇ ἀκριβείᾳ καὶ ἅπαξ καὶ δεύτερον τὸ αὐτὸ λέγων ἵνα δυνηθῇ ἐναποτεθῆναι τῇ τῶν ἀκροατῶν διανοίᾳ τὰ λεγόμενα.
Εἰ γὰρ μὴ τοῦτο ἦν αὐτῷ τὸ σπουδαζόμενον ἤρκει εἰπεῖν Καὶ ἐποίησεν ὁ Θεὸς τὸν ἄνθρωπον ἀλλὰ πάλιν προστίθησι Κατ' εἰκόνα Θεοῦ ἐποίησεν αὐτόν.
Ἐπειδὴ γὰρ ἐδίδαξεν ἡμᾶς διὰ τῶν προλαβόντων κατὰ τί εἴρηται τὸ Κατ' εἰκόνα διὰ τοῦτο πάλιν ἐνταῦθα τὸν αὐτὸν ἐπαναλαμβάνων λόγον φησὶ Κατ' εἰκόνα Θεοῦ ἐποίησεν αὐτόν.
Καὶ ἵνα μηδὲ ἀναίσχυντον καταλίπῃ ἀπολογίας πρόφασιν τοῖς μάχεσθαι βουλομένοις τοῖς τῆς Ἐκκλησίας δόγμασι κατὰ μικρὸν προϊὼν διδάσκει τὰ αὐτὰ πάλιν ὅτι κατὰ τὸ ἄρχειν καὶ ὑποτεταγμένα ἔχειν ἅπαντα τὰ δημιουργήματα κατὰ τοῦτο τῷ τῆς εἰκόνος ὀνόματι ἐχρήσατο.
Τέως δὲ ἴδωμεν τί φησι Καὶ ἐποίησεν ὁ Θεὸς τὸν ἄνθρωπον κατ' εἰκόνα Θεοῦ ἐποίησεν αὐτόν ἄρσεν καὶ θῆλυ ἐποίησεν αὐτούς.
Ὅπερ ἀνωτέρω ᾐνίξατο εἰπὼν Καὶ ἀρχέτωσαν καὶ ἐνταῦθα σαφέστερον εἶπε καὶ αὐτὸ δὲ ὅμως κεκρυμμένως ἡμᾶς ἐδίδαξεν οὐδέπω γὰρ περὶ τῆς διαπλάσεως ἡμᾶς διδάξας οὐδὲ εἰπὼν πόθεν ἡ γυνὴ παρήχθη φησίν Ἄρσεν καὶ θῆλυ ἐποίησεν αὐτούς.
Εἶδες πῶς τὸ μηδέπω γεγονὸς ὡς γεγονὸς διηγήσατο Τοιοῦτον γὰρ οἱ πνευματικοὶ ὀφθαλμοί οὐδὲ γὰρ οὕτως οἱ σωματικοὶ οὗτοι ὀφθαλμοὶ τὰ ὁρώμενα βλέπειν δύνανται ὡς οἱ τοῦ πνεύματος ὀφθαλμοὶ τὰ μὴ ὁρώμεναι μηδὲ τὰ ὑφεστῶτα.
Εἰπὼν τοίνυν Ἄρσεν καὶ θῆλυ ἐποίησεν αὐτοὺς ὡς πρὸς ἀμφοτέρους τὴν εὐλογίαν ποιεῖται καί φησι Καὶ ηὐλόγησεν αὐτοὺς ὁ Θεὸς λέγων Αὐξάνεσθε καὶ πληθύνεσθε καὶ πληρώσατε τὴν γῆν καὶ κατακυριεύσατε αὐτῆς καὶ ἄρχετε τῶν ἰχθύων τῆς θαλάσσης.
Ἰδοὺ τὸ ἐξαίρετον τῆς εὐλογίας.
Τὸ γὰρ Αὐξάνεσθε καὶ πληθύνεσθε καὶ πληρώσατε τὴν γῆν καὶ ἐπὶ τῶν ἀλόγων ζώων καὶ ἐπὶ τῶν ἑρπετῶν ἴδοι τις ἂν εἰρημένον τὸ δὲ Κατακυριεύσατε καὶ ἄρχετε ἐπὶ τοῦ ἀνθρώπου καὶ τῆς γυναικός.
Ὅρα φιλανθρωπίαν Δεσπότου καὶ πρὶν ἢ παραγαγεῖν αὐτὴν κοινωνὸν αὐτὴν τῆς ἀρχῆς ἀπεργάζεται καὶ τῆς εὐλογίας αὐτὴν ἀξιοῖ.
Καὶ ἄρχετε φησὶ τῶν ἰχθύων τῆς θαλάσσης καὶ τῶν πετεινῶν τοῦ οὐρανοῦ καὶ πάντων τῶν κτηνῶν καὶ πάσης τῆς γῆς καὶ πάντων τῶν ἑρπετῶν τῶν ἑρπόντων ἐπὶ τῆς γῆς.
Εἶδες ἐξουσίαν ἄφατον εἶδες ἀρχῆς μέγεθος εἶδες πάντα τὰ δημιουργηθέντα ὑπὸ τὴν τούτου ὑποταγὴν γενόμενα Μηδὲν λοιπὸν μικρὸν φαντασθῇς περὶ τοῦ ζώου τούτου τοῦ λογικοῦ ἀλλ' ἐννοῶν τῆς τιμῆς τὸ μέγεθος καὶ τὴν περὶ αὐτὸ εὔνοιαν τοῦ Δεσπότου ἐκπλήττου τὴν ἄφατον αὐτοῦ φιλανθρωπίαν.
Καὶ εἶπεν ὁ Θεός Ἰδοὺ δέδωκα ὑμῖν πάντα χόρτον σπόριμον σπεῖρον σπέρμα ὅ ἐστιν ἐπάνω πάσης τῆς γῆς καὶ πᾶν ξύλον ὃ ἔχει ἐν ἑαυτῷ καρπὸν σπέρματος σπορίμου ὑμῖν ἔσται εἰς βρῶσιν καὶ πᾶσι τοῖς θηρίοις τῆς γῆς καὶ πᾶσι τοῖς πετεινοῖς τοῦ οὐρανοῦ καὶ παντὶ ἑρπετῷ ἕρποντι ἐπὶ τῆς γῆς ὃ ἔχει ἐν ἑαυτῷ ψυχὴν ζωῆς καὶ πάντα χόρτον χλωρὸν εἰς βρῶσιν.
Καὶ ἐγένετο οὕτως.
Θέα μοι τῶν ῥημάτων τὴν ἀκρίβειαν ἀγαπητὲ καὶ τὴν ἄφατον τοῦ Θεοῦ φιλανθρωπίαν καὶ μηδὲν ἁπλῶς παραδράμῃς τῶν εἰρημένων.
Καὶ εἶπε φησὶν ὁ Θεός Ἰδοὺ δέδωκα ὑμῖν πάντα χόρτον σπόριμον ὡς πρὸς τοὺς δύο ἡ διάλεξις γίνεται καὶ ταῦτα μηδέπω τῆς γυναικὸς παραχθείσης.
Εἶτα ἵνα μάθῃς αὐτοῦ τὴν ὑπερβάλλουσαν ἀγαθότητα ὅρα πῶς οὐ μέχρι τοῦ ἀνθρώπου καὶ τῆς γυναικὸς τῆς μηδέπω παραχθείσης τὴν φιλανθρωπίαν ἐπιδείκνυται καὶ τὴν ὑπερβάλλουσαν φιλοτιμίαν ἀλλὰ καὶ μέχρις αὐτῶν τῶν ἀλόγων.
Εἰπὼν γὰρ Ὑμῖν ἔσται εἰς βρῶσιν ἐπήγαγε Καὶ πᾶσι τοῖς θηρίοις τῆς γῆς.
Ὅρα πάλιν ἑτέραν ἄβυσσον φιλανθρωπίας.
Οὐ μόνον γὰρ τῶν ἀλόγων τῶν ἡμέρων καὶ πρὸς τροφὴν ἡμῖν ἐπιτηδείων καὶ πρὸς ὑπηρεσίαν πρόνοιαν πεποίηται ἀλλὰ καὶ τῶν θηρίων.
Καὶ τίς ἂν κατ' ἀξίαν ἐφίκοιτο τῆς ἀπείρου ταύτης ἀγαθότητος Ὑμῖν ἔσται εἰς βρῶσιν φησὶ καὶ πᾶσι τοῖς θηρίοις τῆς γῆς καὶ πᾶσι τοῖς πετεινοῖς τοῦ οὐρανοῦ καὶ παντὶ ἑρπετῷ ἕρποντι ἐπὶ τῆς γῆς ὃ ἔχει ἐν ἑαυτῷ ψυχὴν ζωῆς καὶ πάντα χόρτον χλωρὸν εἰς βρῶσιν.
Πολλὴ τοῦ Δεσπότου δείκνυται ἡ περὶ τὸν ἄνθρωπον τὸν ὑπ' αὐτοῦ δημιουργηθέντα πρόνοια.
Ἐπειδὴ γὰρ αὐτὸν παρήγαγε καὶ πάσαν αὐτῷ τὴν ἀρχὴν τῆς δημιουργίας ἐνεχείρισεν ἵνα μὴ εὐθέως καὶ ἐκ προοιμίων ὁρῶν τῶν ἀλόγων τὸ πλῆθος δυσχεραίνειν ἔχῃ ὡς οὐ μὴ δυνάμενος ἀρκέσαι πρὸς τὴν τῶν τοσούτων ζώων τροφὴν πρὶν ἢ κἂν ἔννοιαν αὐτόν τινα δέξασθαι περὶ τούτου προλαβὼν ὁ ἀγαθὸς Δεσπότης παραμυθούμενος αὐτὸν ὡς εἰπεῖν καὶ δεικνὺς ὡς καὶ αὐτὸς καὶ τὰ ἄλογα πάντα πολλὴν ἕξει τὴν ἀφθονίαν τῆς γῆς τῷ προστάγματι τοῦ Δεσπότου πρὸς τὴν διατροφὴν τούτων ὑπηρετουμένης εἰπὼν Ὑμῖν ἔσται εἰς βρῶσιν εὐθέως ἐπήγαγε Καὶ τοῖς θηρίοις τῆς γῆς καὶ τοῖς πετεινοῖς τοῦ οὐρανοῦ καὶ παντὶ ἑρπετῷ ἕρποντι ἐπὶ τῆς γῆς ὃ ἔχει ἐν ἑαυτῷ ψυχὴν ζωῆς καὶ πάντα χόρτον χλωρὸν εἰς βρῶσιν.
Καὶ ἐγένετο οὕτω.
Πάντα ὅσα προσέταξεν ὁ Δημιουργὸς φησὶν εἰς ἔργον ἐξῆλθε καὶ πάντα εἰς τὴν προσήκουσαν εὐταξίαν ἀποκατέστη διά τοι τοῦτο εὐθέως ἐπήγαγε Καὶ εἶδεν ὁ Θεὸς τὰ πάντα ὅσα ἐποίησε καὶ ἰδοὺ καλὰ λίαν.
Τίς ἂν κατ' ἀξίαν ἀνυμνήσειε τῆς θείας Γραφῆς τὴν ἀκρίβειαν Ἰδοὺ γὰρ καὶ ἐνταῦθα διὰ μιᾶς λέξεως εἰποῦσα Καὶ εἶδεν ὁ Θεὸς πάντα ὅσα ἐποίησε πάντων τῶν μετὰ ταῦτα ἀντιλέγειν ἐπιχειρούντων τὴν γλῶτταν ἐπεστόμισε.
Καὶ εἶδεν ὁ Θεὸς τὰ πάντα ὅσα ἐποίησε φησὶ καὶ ἰδοὺ καλὰ λίαν.
Καὶ ἐγένετο ἑσπέρα καὶ ἐγένετο πρωῒ ἡμέρα ἕκτη.
Ἐπειδὴ γὰρ ἐφ' ἑκάστου τῶν δημιουργηθέντων ἔλεγε Καὶ εἶδεν ὁ Θεὸς ὅτι καλὸν νῦν ὅτε τὰ πάντα συνετελέσθη καὶ τὰ τῆς ἕκτης ἡμέρας ἔργα τέλος ἔλαβε καὶ ὁ μέλλων πάντων τῶν δημιουργηθέντων ἀπολαύειν εἰς τὸ μέσον παρήχθη φησί Καὶ εἶδεν ὁ Θεὸς τὰ πάντα ὅσα ἐποίησε καὶ ἰδοὺ καλὰ λίαν.
Σκόπει πῶς συλλαβὼν τὰ δημιουργηθέντα ἅπαντα διὰ τῆς λέξεως ταύτης τῆς Πάντα πᾶσι τοῖς δημιουργηθεῖσι τὸν ἔπαινον ἀπεκλήρωσεν.
Οὐδὲ γὰρ εἰποῦσα Ἅπαντα ἠρκέσθη ἀλλ' ἐπήγαγεν Ὅσα ἐποίησε καὶ οὐδὲ μέχρι τούτου ἔστη ἀλλὰ Καὶ ἰδοὺ καλὰ καὶ Λίαν καλὰ φησὶ τοῦτ' ἔστι πάνυ καλά.
Ὅταν οὖν ὁ Δεσπότης ὁ ἀπὸ τοῦ μὴ ὄντος εἰς τὸ εἶναι παραγαγὼν καλὰ καὶ πάνυ καλὰ τὰ δημιουργήματα προσείποι τίς ἂν τολμήσειε κἂν αὐτομανίας ᾖ πεπληρωμένος διᾶραι τὸ στόμα καὶ ἀντιφθέγξασθαι τοῖς ὑπὸ τοῦ Θεοῦ ῥηθεῖσιν Ἐπειδὴ γὰρ ἐν τοῖς ὁρωμένοις οὐ μόνον φῶς ἐδημιουργήθη ἀλλὰ καὶ σκότος ἀπ' ἐναντίας τῷ φωτὶ καὶ οὐ μόνον ἡμέρα ἀλλὰ καὶ νὺξ ἀπ' ἐναντίας τῇ ἡμέρᾳ καὶ ἐπὶ τῶν ἐκ τῆς γῆς ἀναδιδομένων σπερμάτων οὐ μόνον βοτάναι χρήσιμοι ἀλλὰ καὶ ὀλέθριαι καὶ δένδρα οὐ μόνον ἔγκαρπα ἀλλὰ καὶ ἄκαρπα καὶ ζῶα οὐ μόνον ἥμερα ἀλλὰ καὶ ἄγρια καὶ ἀτίθασσα καὶ ἐπὶ τῶν ἐκ τῶν ὑδάτων ἀναδοθέντων οὐ μόνον ἰχθύες ἀλλὰ καὶ κήτη καὶ ἕτερα θηρία θαλάττια καὶ γῆ οὐ μόνον οἰκουμένη ἀλλὰ καὶ ἀοίκητος καὶ οὐ μόνον ὕπτια πεδία ἀλλὰ καὶ ὄρη καὶ νάπαι καὶ ἐπὶ τῶν πετεινῶν οὐ μόνον ἥμερα καὶ πρὸς τροφὴν ἡμῖν ἐπιτήδεια ἀλλὰ καὶ ἄγρια καὶ ἀκάθαρτα ζῶα καὶ ἰκτῖνες καὶ γῦπες καὶ ἕτερα πολλὰ τοιαῦτα καὶ ἐπὶ τῶν ἐκ τῆς γῆς ἀναδοθέντων οὐ μόνον ἥμερα ζῶα ἀλλὰ καὶ ὄφεις καὶ ἔχεις καὶ δράκοντες καὶ λέοντες καὶ παρδάλεις καὶ ἐπὶ τοῦ ἀέρος πάλιν οὐ μόνον ὑετοὶ καὶ ἄνεμοι ἐπιτήδειοι ἀλλὰ καὶ χάλαζαι καὶ χιόνες καὶ εἴ τις καθ' ἕκαστον ἐπεξιέναι βούλοιτο πολλὰ εὑρήσει ἐφ' ἑκάστῳ τῶν δημιουργηθέντων οὐ μόνον ἡμῖν  χρήσιμα ἀλλὰ καὶ βλαβερὰ νομιζόμενα ἵν' οὖν μηδενὶ ἐξῇ τῶν μετὰ ταῦτα πρὸς τὰ δημιουργηθέντα ἀποβλεπόντων ἐπισκήπτειν τοῖς γεγενημένοις καὶ λέγειν Διὰ τί τοῦτο εἰς τί τοῦτο καὶ Τὸ μὲν καλῶς γεγένηται τὸ δὲ οὐ καλῶς διὰ τοῦτο ἡ ἁγία Γραφὴ πάντας ὡς εἰπεῖν τοὺς ἀγνωμονεῖν ἐπιχειροῦντας ἐπιστομίζουσα κατὰ τὴν ἕκτην ἡμέραν μετὰ τὴν ἁπάντων δημιουργίαν φησί Καὶ εἶδεν ὁ Θεὸς τὰ πάντα ὅσα ἐποίησε καὶ ἰδοὺ καλὰ λίαν.
Τί ταύτης τῆς ἀξιοπιστίας ἴσον γένοιτ' ἂν ὅταν αὐτὸς ὁ δημιουργὸς τῶν ἁπάντων ψηφίζηται καὶ λέγῃ ὅτι πάντα τὰ γεγενημένα καλὰ καὶ καλὰ λίαν Ὅταν τοίνυν ἴδῃς τινὰ ἐξ οἰκείων λογισμῶν κινούμενον καὶ βουλόμενον ἀντιφθέγξασθαι τῇ θείᾳ Γραφῇ ὡς μαινόμενον ἀποστράφηθι μᾶλλον δὲ μηδὲ ἀποστραφῇς ἀλλ' ἐλεῶν αὐτὸν τῆς ἀγνοίας πάραγε τὸ παρὰ τῆς θείας Γραφῆς εἰρημένον καὶ λέγε ὅτι Εἶδεν ὁ Θεὸς πάντα ὅσα ἐποίησε καὶ εἶπεν Ἰδοὺ καλὰ λίαν καὶ ἴσως ἐπισχεῖν αὐτοῦ δυνήσῃ τὴν ἀκόλαστον γλῶτταν.
Εἰ γὰρ ἐπὶ τῶν ἀνθρωπίνων πραγμάτων ἐπειδὰν ἴδωμέν τινας τῶν ἐν ἀξιώμασι ψηφιζομένους τοῖς γεγενημένοις οὐκ ἀντιτείνομεν ἀλλὰ συγκατατιθέμεθα καὶ τῆς οἰκείας κρίσεως πολλάκις προτιμῶμεν τὴν παρ' ἐκείνων ψῆφον πολλῷ μᾶλλον ἐπὶ τοῦ τῶν ὅλων Θεοῦ τοῦ δημιουργοῦ τῶν ὁρωμένων ἁπάντων τοῦτο ποιεῖν χρὴ καὶ μαθόντας τὴν παρ' αὐτοῦ ψῆφον κατακοιμίζειν τοὺς ἡμετέρους λογισμοὺς καὶ μηδὲν περαιτέρω τολμᾷν ἀλλ' εἰδέναι καὶ πεπληροφορῆσθαι ὅτι πάντα λόγῳ τινὶ καὶ φιλανθρωπίᾳ παρ' αὐτοῦ παρήχθη καὶ οὐδέν ἐστιν ἁπλῶς καὶ εἰκῆ γεγενημένον ἀλλὰ κἂν ἡμεῖς διὰ τὴν ἀσθένειαν τῶν ἡμετέρων λογισμῶν ἀγνοῶμεν τὴν χρείαν τῶν γεγενημένων αὐτὸς κατὰ τὴν αὑτοῦ σοφίαν καὶ εὐμήχανον φιλανθρωπίαν ἅπαντα παρήγαγε.
Καὶ ἐγένετο φησὶν ἑσπέρα καὶ ἐγένετο πρωῖ ἡμέρα ἕκτη.
Τῷ τέλει τῆς ἕκτης ἡμέρας καὶ τὸ τέλος τῶν δημιουργημάτων ἁπάντων ἐπέθηκε διὰ τοῦτο καὶ ἐπήγαγε Καὶ συνετελέσθησαν ὁ οὐρανὸς καὶ ἡ γῆ καὶ πᾶς ὁ κόσμος αὐτῶν.
Σκόπει τὸ ἀνεπαχθὲς καὶ ἀπέριττον τῆς θείας Γραφῆς.
Τῶν συνεκτικωτάτων στοιχείων μνημονεύσασα οὐκέτι κατὰ μέρος τῶν λοιπῶν ἐμνήσθη ἀλλ' εἰποῦσα Συνετελέσθη ὁ οὐρανὸς καὶ ἡ γῆ φησὶ καὶ πᾶς ὁ κόσμος αὐτῶν ἐμφαίνουσα διὰ τούτου τὰ κατὰ τὴν γῆν ἅπαντα καὶ τὸν οὐρανόν.
Κόσμος γὰρ τῆς γῆς τὰ ἐξ αὐτῆς ἀναδιδόμενα ἡ βλάστη τῶν βοτανῶν τῶν καρπῶν ἡ φορὰ τῶν δένδρων οἱ καρποὶ τὰ ἄλλα ἅπαντα οἷς αὐτὴν ὁ Δημιουργὸς κατεκόσμησε καὶ τοῦ οὐρανοῦ πάλιν κόσμος ἥλιος σελήνη τῶν ἄστρων ἡ ποικιλία καὶ τὰ ἐν μέσῳ ἅπαντα δημιουργήματα.
Διὰ τοῦτο τοῦ οὐρανοῦ καὶ τῆς γῆς μνημονεύσασα ἡ θεία Γραφὴ πᾶσαν τὴν δημιουργίαν διὰ τούτων τῶν στοιχείων συμπεριέλαβε.
Καὶ συνετέλεσε φησὶν ὁ Θεὸς ἐν τῇ ἡμέρᾳ τῇ ἕκτῃ τὰ ἔργα αὐτοῦ ἃ ἐποίησε.
Σκόπει πῶς καὶ ἅπαξ καὶ δεύτερον τὸ αὐτὸ λέγει ἵνα μάθωμεν ὅτι μέχρι τῆς ἕκτης ἡμέρας τὰ τῆς δημιουργίας ἅπαντα γεγένηται.
Συνετέλεσε γὰρ φησὶ τῇ ἡμέρᾳ τῇ ἕκτῃ τὰ ἔργα αὐτοῦ ἃ ἐποίησε καὶ κατέπαυσεν ἐν τῇ ἡμέρᾳ τῇ ἑβδόμῃ ἀπὸ πάντων τῶν ἔργων αὐτοῦ ὧν ἐποίησε.
Τί ἐστι Καὶ κατέπαυσε τῇ ἡμέρᾳ τῇ ἑβδόμῃ ἀπὸ πάντων τῶν ἔργων αὐτοῦ ὧν ἐποίησε Θέα πῶς ἀνθρωπίνως καὶ διὰ τὴν πρὸς ἡμᾶς συγκατάβασιν ἅπαντα διαλέγεται ἡ θεία Γραφή οὐδὲ γὰρ ἦν ἄλλως ἡμᾶς συνιέναι τι τῶν λεγομένων μὴ τοσαύτης ἀξιωθέντας συγκαταβάσεως.
Καὶ κατέπαυσε φησὶν ὁ Θεὸς ἐν τῇ ἡμέρᾳ τῇ ἑβδόμῃ ἀπὸ πάντων τῶν ἔργων αὐτοῦ ὧν ἐποίησεν.
Ἔστη φησὶ τοῦ δημιουργεῖν καὶ παράγειν ἀπὸ τοῦ μὴ ὄντος εἰς τὸ εἶναι.
Πάντα γὰρ ὅσα ἐχρῆν παρήγαγε καὶ τὸν μέλλοντα τούτων ἀπολαύειν ἐδημιούργησε.
Καὶ εὐλόγησε φησὶν ὁ Θεὸς τὴν ἡμέραν τὴν ἑβδόμην καὶ ἡγίασεν αὐτὴν ὅτι ἐν αὐτῇ κατέπαυσεν ἀπὸ πάντων τῶν ἔργων αὐτοῦ ὧν ἤρξατο ὁ Θεὸς ποιεῖν.
Ἐπειδὴ γὰρ ἔστη δημιουργῶν καὶ πάντα ὅσα ἐβουλήθη κατὰ τὴν οἰκείαν φιλανθρωπίαν παρήγαγεν εἰς τὸ μέσον τῷ οἰκείῳ προστάγματι καὶ τέλος ἐπέθηκε τοῖς δημιουργουμένοις κατὰ τὴν ἕκτην ἡμέραν οὐδὲν δὲ ἕτερον ἐβούλετο παραγαγεῖν ἐν τῇ ἑβδόμῃ διὰ τὸ πάντα ὅσα ἐβούλετο πεπληρῶσθαι ἵν' ἔχῃ τι προτέρημα καὶ ἡ ἡμέρα αὕτη καὶ μὴ δοκῇ ἔλαττόν τι ἔχειν διὰ τὸ μηδὲν ἐν αὐτῇ δεδημιουργῆσθαι εὐλογίας αὐτὴν ἀξιοῖ.
Καὶ εὐλόγησε φησὶν ὁ Θεὸς τὴν ἡμέραν τὴν ἑβδόμην καὶ ἡγίασεν αὐτήν.
Τί οὖν αἱ λοιπαὶ οὐκ ἦσαν εὐλογημέναι Ναὶ φησὶν ἀλλ' ἤρκει ἐκείναις ἀντὶ πάσης εὐλογίας τὸ καθ' ἑκάστην αὐτῶν τὰ δημιουργήματα παραχθῆναι διὸ ἐπ' ἐκείνων μὲν οὐκ εἶπεν Εὐλόγησεν ἐπὶ δὲ τῆς ἑβδόμης μόνης τοῦτο εἰπὼν προσέθηκε Καὶ ἡγίασεν αὐτήν.
Τί ἐστι Καὶ ἡγίασεν αὐτήν Ἀφώρισεν αὐτήν.
Εἶτα διδάσκουσα ἡμᾶς ἡ θεία Γραφὴ καὶ τὴν αἰτίαν δι' ἣν εἴρηκεν Καὶ ἡγίασεν αὐτὴν προσέθηκεν Ὅτι ἐν αὐτῇ κατέπαυσεν ἀπὸ πάντων τῶν ἔργων αὐτοῦ ὧν ἤρξατο ὁ Θεὸς ποιῆσαι.
Ἤδη ἐντεῦθεν ἐκ προοιμίων αἰνιγματωδῶς διδασκαλίαν ἡμῖν ὁ Θεὸς παρέχεται παιδεύων τὴν μίαν ἡμέραν ἐν τῷ κύκλῳ τῆς ἑβδομάδος ἅπασαν ἀνατιθέναι καὶ ἀφορίζειν τῇ τῶν πνευματικῶν ἐργασίᾳ.
Διὰ γὰρ τοῦτο καὶ ὁ Δεσπότης ἐν ἓξ ἡμέραις τὰ τῆς δημιουργίας ἅπαντα πληρώσας τὴν ἑβδόμην εὐλογίας ἀξιώσας ἡγίασε διὰ τὸ ἐν αὐτῇ καταπαῦσαι ἀπὸ τῶν ἔργων αὐτοῦ ὧν ἤρξατο ποιῆσαι.
Ἀλλ' ἐντεῦθεν πάλιν ὁρῶ πέλαγος ἀχανὲς νοημάτων ἡμῖν τικτόμενον καὶ βούλομαι μὴ ἁπλῶς αὐτὸ παραδραμεῖν ἀλλὰ καὶ ὑμᾶς κοινωνοὺς λαβεῖν τῆς ἐμπορίας ταύτης τῆς πνευματικῆς.
Τί οὖν ἐστι τὸ ἐντεῦθεν ἀνακύπτον ἡμῖν ζήτημα Τῆς θείας Γραφῆς ἐνταῦθα λεγούσης ὅτι κατέπαυσεν ὁ Θεὸς ἀπὸ τῶν ἔργων αὐτοῦ ἐν τοῖς Εὐαγγελίοις ὁ Χριστός φησιν Ὁ Πατήρ μου ἕως ἄρτι ἐργάζεται κἀγὼ ἐργάζομαι.
Οὐ δοκεῖ ἐκ τῆς προφορᾶς τῶν ῥημάτων ἐναντίωσίς τις εἶναι ἐν τοῖς λεγομένοις Ἀλλὰ μὴ γένοιτο οὐδὲν γὰρ ἐναντίον τῶν ἐν τῇ θείᾳ Γραφῇ κειμένων.
Ἐνταῦθα γὰρ εἰποῦσα ἡ Γραφὴ ὅτι κατέπαυσεν ὁ Θεὸς ἀπὸ τῶν ἔργων αὐτοῦ διδάσκει ἡμᾶς ὅτι τοῦ δημιουργεῖν καὶ ἀπὸ τοῦ μὴ ὄντος εἰς τὸ εἶναι παράγειν ἐπαύσατο κατὰ τὴν ἑβδόμην ἡμέραν ὁ δὲ Χριστὸς λέγων ὅτι Ὁ Πατήρ μου ἕως ἄρτι ἐργάζεται κἀγὼ ἐργάζομαι τὴν διηνεκῆ αὐτοῦ πρόνοιαν ἡμῖν παραδηλοῖ καὶ ἐργασίαν λέγει τὸ διακρατεῖν τὰ γεγενημένα καὶ τὴν διαμονὴν αὐτοῖς χαρίζεσθαι καὶ ἡνιοχεῖν τὸν σύμπαντα χρόνον.
Εἰ γὰρ μὴ τοῦτο ἦν πῶς ἂν συνέστη τόδε τὸ πᾶν μὴ τῆς ἄνωθεν χειρὸς κυβερνώσης καὶ διοικούσης καὶ τὰ ὁρώμενα ἅπαντα καὶ τὸ τῶν ἀνθρώπων γένος Καὶ ἐάν τις βουληθῇ μετὰ πολλῆς τῆς εὐγνωμοσύνης ἅπαντα κατ' εἶδος ἐποπτεῦσαι τὰ καθ' ἑκάστην ἡμέραν ἐπ' εὐεργεσίᾳ ἡμετέρᾳ ὑπὸ τοῦ τῶν ἁπάντων δημιουργοῦ ἐπιτελούμενα ἄβυσσον εὑρήσει φιλανθρωπίας.
Ποῖος γὰρ λογισμὸς ἢ ποία διάνοια ἐφικέσθαι δυνήσεται τῆς ἀφάτου ἀγαθότητος ἣν περὶ τὸ τῶν ἀνθρώπων γένος ἐνδείκνυται ἀνατέλλων τὸν ἥλιον ἐπὶ πονηροὺς καὶ ἀγαθοὺς καὶ βρέχων ἐπὶ δικαίους καὶ ἀδίκους καὶ πᾶσαν τὴν ἄλλην ἀφθονίαν χορηγῶν Τάχα περαιτέρω τοῦ δέοντος τὸν λόγον ἐξετείναμεν οὐχ ἁπλῶς οὐδὲ εἰκῆ τοῦτο ποιήσαντες ἀλλ' ἵνα δι' ὑμῶν μάθωσιν οἱ ἀπολειφθέντες ὅσον ἑαυτοὺς ἐζημίωσαν διὰ τὴν σωματικὴν τροφὴν ἀποστερήσαντες ἑαυτοὺς τῆς πνευματικῆς διδασκαλίας.
Ἀλλ' ἵνα μὴ ἐπιτείνηται αὐτοῖς τὰ τῆς ἀθυμίας τὴν ἀδελφικὴν περὶ αὐτοῖς ἐπιδείξασθε εὔνοιαν διαβιβάσαντες αὐτοῖς τὰ παρ' ἡμῶν εἰρημένα τοῦτο γὰρ γνησίας ἀγάπης τεκμήριον.
Εἰ γὰρ ἐπὶ τῶν αἰσθητῶν ἐδεσμάτων οἱ τοῦτο ποιοῦντες καὶ τὰ ἀπὸ τῆς τραπέζης τοῖς αὐτῶν γνωρίμοις διαφυλάττοντες μέγιστον ἀγάπης τεκμήριον ἐκφέρουσι πολλῷ μᾶλλον ἐπὶ τῶν πνευματικῶν τοῦτο γινόμενον πολὺν ἡμῖν παρέξει τὸν ἔπαινον πάλιν γὰρ εἰς ἡμᾶς τὰ τῆς ὠφελείας περιστήσεται.
Ὁ γὰρ τὸν πλησίον διδάσκειν σπουδάζων οὐ τοσοῦτον ἐκεῖνον εὐεργετεῖ ὅσον ἑαυτῷ μείζονα προξενεῖ τὸν μισθὸν καὶ διπλοῦν καρποῦται τὸ κέρδος τῆς τε παρὰ τοῦ Θεοῦ ἀμοιβῆς πλείονος ἀπολαύων καὶ αὐτὸς δι' ὧν τὸν ἀδελφὸν διδάσκειν ἐπιχειρεῖ εἰς ὑπόμνησιν ἐρχόμενος καὶ ἀνανεῶν παρ' ἑαυτῷ τὴν μνήμην τῶν εἰρημένων.
Τὸ κέρδος τοίνυν ἐννοοῦντες τὸ ὑμέτερον μὴ φθονήσητε τοῖς ἀδελφοῖς τοῖς ὑμετέροις ἀλλὰ νῦν μὲν τὰ παρ' ἡμῶν λεγόμενα παρ' ὑμῶν μανθανέτωσαν.
Ἵνα δὲ μὴ ἐν χάριτος μέρει παρ' ὑμῶν μέλλωσι ταῦτα διδάσκεσθαι ἕλκετε αὐτοὺς πρὸς ἡμᾶς πείθοντες ὡς οὐδέποτε κώλυμα γίνεται πρὸς τὴν διδασκαλίαν τὴν πνευματικὴν ἡ τῆς τροφῆς τῆς σωματικῆς μετάληψις ἀλλὰ δεῖ πάντα καιρὸν ἐπιτήδειον ἡγεῖσθαι πρὸς τὴν τῶν πνευματικῶν λόγων διάλεξιν.
Ἂν ταῦτα μετὰ ἀκριβείας ἴδωμεν δυνησόμεθα καὶ ἐπὶ οἰκίας διατρίβοντες καὶ μετὰ τὴν ἑστίασιν καὶ πρὸ τῆς ἑστιάσεως μετὰ χεῖρας λαβόντες τὰ θεῖα βιβλία τὴν ἐξ αὐτῶν καρποῦσθαι ὠφέλειαν καὶ τὴν πνευματικὴν τροφὴν τῇ ψυχῇ παρέχειν.
Ὥσπερ γὰρ τὸ σῶμα δεῖται τῆς αἰσθητῆς τροφῆς οὕτω καὶ ἡ ψυχὴ χρῄζει καθημερινῆς ὑπομνήσεως καὶ τροφῆς πνευματικῆς ἵνα νευρουμένη ἀντέχειν δύνηται πρὸς τὰς ἐπαναστάσεις τῆς σαρκὸς καὶ πρὸς τὸν διηνεκῆ πολέμιον τὸν ἐπικείμενον ἡμῖν καὶ αἰχμάλωτον ἡμῶν ἀπεργαζόμενον τὴν ψυχὴν ἐὰν κἂν πρὸς βραχὺ ῥᾳθυμῆσαι βουληθῶμεν.
Διὸ καὶ ὁ προφήτης Δαυῒδ μακάριον ἐκεῖνον ἐκάλεσε τὸν ἐν τῷ νόμῳ Κυρίου μελετῶντα ἡμέρας καὶ νυκτός καὶ ὁ μακάριος δὲ Μωϋσῆς παιδεύων τὸ τῶν Ἰουδαίων ἔθνος ἐδίδασκεν αὐτοὺς λέγων Φαγὼν καὶ πιὼν καὶ ἐμπλησθεὶς μνήσθητι Κυρίου τοῦ Θεοῦ σου.
Ὁρᾷς πῶς καὶ τότε μάλιστα προσήκει μετὰ τὴν τῆς τροφῆς ἀπόλαυσιν τὴν πνευματικὴν ἑστίασιν ἑαυτοῖς παρατιθέναι ἵνα μηδὲ μετὰ τὴν πλησμονὴν τῆς σωματικῆς τροφῆς ῥᾳθυμήσαντα ἡ ψυχὴ εἰς ὄλεθρόν τινα ἐκπέσῃ καὶ χώραν δῷ ταῖς τοῦ διαβόλου μηχαναῖς πάντα καιρὸν ἐπιτηροῦντος καὶ βουλομένου καιρίαν ἡμῖν δοῦναι τὴν πληγήν Καὶ πάλιν δὲ ἑτέρωθι ἔλεγεν ὁ αὐτὸς οὗτος προφήτης Κοιταζόμενοι καὶ διανιστάμενοι μνημονεύετε Κυρίου τοῦ Θεοῦ ὑμῶν.
Εἶδες πῶς οὐδέποτε ἡμᾶς προσήκει τὴν μνήμην ταύτην ἐκβαλεῖν τῆς ψυχῆς ἀλλ' ἐγκεκολαμμένην ἔχειν τῷ συνειδότι καὶ διηνεκῶς ἐναγωνίους εἶναι καὶ μηδέποτε ἀνακωχὴν ἑαυτοῖς παρέχειν ἀλλὰ τὴν μανίαν εἰδότας τοῦ τὴν πρὸς ἡμᾶς ἔχθραν ἀραμένου νήφειν καὶ ἐγρηγορέναι καὶ ἀποτειχίζειν αὐτῷ τὰς ἐφόδους καὶ μηδέποτε ἀμελεῖν τροφῆς πνευματικῆς τοῦτο γὰρ ἡμῶν ἡ σωτηρία τοῦτο ὁ πλοῦτος ὁ πνευματικὸς τοῦτο ἡ ἀσφάλεια.
Ἐὰν οὕτως ἑαυτοὺς καθ' ἑκάστην ἡμέραν τειχίζωμεν καὶ δι' ἀναγνώσεως καὶ δι' ἀκροάσεως καὶ διαλέξεως πνευματικῆς δυνησόμεθα καὶ αὐτοὶ ἀχείρωτοι γενέσθαι καὶ τοῦ πονηροῦ δαίμονος ἄκυρα ποιῆσαι τὰ μηχανήματα καὶ τῆς τῶν οὐρανῶν βασιλείας ἐπιτυχεῖν χάριτι καὶ φιλανθρωπίᾳ τοῦ Κυρίου ἡμῶν Ἰησοῦ Χριστοῦ μεθ' οὗ τῷ Πατρὶ ἅμα τῷ ἁγίῳ Πνεύματι δόξα κράτος τιμὴ νῦν καὶ ἀεὶ καὶ εἰς τοὺς αἰῶνας τῶν αἰώνων.
Οἶδα ὅτι κατέτεινα ὑμῶν τὸν λογισμὸν ἐν ταῖς παρελθούσαις ἡμέραις τοῖς βαθυτέροις νοήμασι διὰ τοῦτο βούλομαι σήμερον ἀφελεστέραν ὑμῖν παραθεῖναι διδασκαλίαν.
Καθάπερ γὰρ τὸ σῶμα ὑπὸ τῆς νηστείας κατεσκληκὸς δεῖται μικρᾶς ἀνέσεως ἵν' οὕτω πάλιν ἀκμαζούσῃ τῇ προθυμίᾳ πρὸς τοὺς τῆς νηστείας ἀγῶνας ἐπαποδύσηται οὕτω καὶ ἡ ψυχὴ χρῄζει διαναπαύεσθαι καὶ ἀνίεσθαι.
Οὔτε γὰρ ἀεὶ κατατείνειν χρὴ οὔτε δὲ ἀνιέναι ἀλλὰ ποτὲ μὲν τοῦτο ποτὲ δὲ ἐκεῖνο ποιεῖν καὶ οὕτως ἡνιοχεῖν καὶ τῆς ψυχῆς τὴν κατάστασιν καὶ τῆς σαρκὸς τὰ σκιρτήματα.
Ὥσπερ γὰρ τὸ ἀεὶ κατατείνειν τοῖς πόνοις ἀποκναίειν ποιεῖ καὶ ἀναπίπτειν οὕτω τὸ διηνεκῶς ἀνιέναι εἰς ῥᾳθυμίαν ἄγει.
Τοῦτο καὶ ἐπὶ τῆς ψυχῆς καὶ ἐπὶ τοῦ σώματος συμβαῖνον ἴδοι τις ἄν.
Διὰ τοῦτο πανταχοῦ ἡ συμμετρία καλόν.
Καὶ τοῦτο αὐτὸ διδάσκει ἡμᾶς ὁ τῶν ὅλων Θεὸς καὶ δι' αὐτῶν τῶν δημιουργημάτων ἃ πρὸς τὴν ἡμετέραν σύστασιν παρήγαγε.
Καὶ ἵνα μάθητε ἐπὶ τῆς ἡμέρας καὶ τῆς νυκτὸς τοῦ φωτὸς λέγω καὶ τοῦ σκότους τὸν λόγον γυμνάσωμεν.
Ἐπειδὴ γὰρ τὴν μὲν ἡμέραν ἀφώρισεν ἐπ' ἐργασίᾳ τῇ τῶν ἀνθρώπων φύσει τὸ δὲ τῆς νυκτὸς σκότος εἰς ἄνεσιν καὶ ἀνακωχὴν τῶν πόνων μέτρα καὶ ὅρους ἑκατέροις ἔπηξεν ὥστε καὶ ἅπαντας ἡμᾶς τῆς ἐκεῖθεν εὐεργεσίας ἀπολαύειν.
Ὅτι γὰρ τὸ φῶς τῆς ἡμερινῆς ἐργασίας ἐστὶ καιρὸς ἄκουε τοῦ Δαυῒδ λέγοντος Ἐξελεύσεται ἄνθρωπος ἐπὶ τὸ ἔργον αὐτοῦ καὶ ἐπὶ τὴν ἐργασίαν αὐτοῦ ἕως ἑσπέρας.
Καὶ καλῶς εἶπεν Ἕως ἑσπέρας καταλαβούσης γὰρ τῆς ἑσπέρας τὸ φῶς ὑποχωρεῖ καὶ ἐπελθὸν τὸ σκότος κατακοιμίζει τὴν ἀνθρωπίνην φύσιν καὶ τὸ σῶμα πεπονηκὸς διαναπαύει καὶ τὰς αἰσθήσεις ἁπάσας ἀνίησι καὶ καθάπερ τροφὸς ἀρίστη τὰ αἰσθητήρια ἅπαντα τῇ παρ' ἑαυτῆς ἐπιμελείᾳ τῶν πόνων καὶ τῶν καμάτων ἀνιεῖσα.
Ἐπειδὰν δὲ πληρωθῇ τῆς νυκτὸς τὸ μέτρον ἐπιστάσης τῆς τοῦ φωτὸς παρουσίας καὶ διεγειράσης παρασκευάζει ἀκμαζούσαις ταῖς αἰσθήσεσι προσβαλεῖν ταῖς ἡλιακαῖς ἀκτῖσι καὶ τῶν συνήθων ἔργων ἅπτεσθαι νεαρᾷ καὶ ζεούσῃ τῇ προθυμίᾳ.
Τοῦτο καὶ ἐπὶ τῶν τροπῶν τοῦ ἐνιαυτοῦ ἔστιν ἰδεῖν γεγενημένον.
Τὸν γὰρ χειμῶνα διαδέχεται ἔαρ καὶ οὕτως ἐπιστάντος τοῦ θέρους καταλαμβάνει τὸ μετόπωρον ἵνα τῇ ἐναλλαγῇ τῆς τῶν ἀέρων κράσεως διαναπαύηται ἡμῶν τὰ σώματα καὶ μήτε ἐπὶ πλέον τῷ κρυμῷ πηγνύμενα διαφθείρηται μήτε ὑπὸ τῆς τοῦ θέρους σφοδρότητος ἐπὶ πολὺ θερμαινόμενα διαλύηται διὰ τοῦτο ἐγγυμνάζεσθαι παρασκευάζει πρὸ μὲν τοῦ χειμῶνος τῷ μετοπώρῳ πρὸ δὲ τοῦ θέρους τῷ ἔαρι.
Καὶ εἴ τις εὐγνωμόνως ἅπαντα σκοπεῖν βούλοιτο εὑρήσει ἐν ἅπασι τοῖς δημιουργηθεῖσι τάξιν τινὰ καὶ λόγον καὶ οὐδὲν ἁπλῶς καὶ εἰκῆ γεγενημένον.
Τοῦτο καὶ ἐπὶ τῶν σπερμάτων τῶν ἐκ τῆς γῆς ἀναδιδομένων ἄν τις κατίδοι.
Οὔτε γὰρ κατὰ τὸν αὐτὸν καιρὸν ἅπαντα ἐκδίδωσιν ἡ γῆ οὔτε ὁ αὐτὸς καιρὸς ἐπιτήδειος πρὸς τὴν ἐπιμέλειαν τῶν ἐξ αὐτῆς βλαστανόντων ἀλλ' οἶδε τὸν ἁρμόζοντα καιρὸν ὁ γηπόνος παρὰ τῆς τοῦ Θεοῦ δοθείσης σοφίας τοῦτο μεμαθηκὼς καὶ ἐπίσταται πότε μὲν δεῖ τὰ σπέρματα καταβαλεῖν πότε δὲ τῶν δένδρων τὰ φυτὰ καὶ τῆς ἀμπέλου τοῖς κόλποις τῆς γῆς παρακαταθέσθαι καὶ πότε μὲν θήγειν τὴν δρεπάνην πρὸς τὸν ἀμητὸν πότε δὲ τὸν καρπὸν τῆς ἀμπέλου δρέπεσθαι καὶ τοὺς βότρυας ἐκτέμνειν καὶ κατὰ ποῖον καιρὸν ἐκλέγειν τῆς ἐλαίας τὸν καρπόν.
Καὶ εὑρήσεις εἰ βούλοιο κατὰ μέρος διερευνᾶσθαι ταῦτα ἅπαντα πολλὴν σοφίαν καὶ παρὰ τοῖς τὴν γῆν ἐργαζομένοις ἐναποκειμένην.
Καὶ οὐκ ἐπὶ τῆς γῆς τοῦτο ἔστιν ἰδεῖν μόνον ἀλλὰ καὶ ἐπὶ τῆς θαλάσσης.
Καὶ γὰρ ἐνταῦθα πάλιν ἑτέραν θαυμαστὴν σοφίαν ἔστιν ἰδεῖν.
Οἶδε γὰρ ὁ κυβερνήτης πότε δεῖ καθελκύσαι τὸ πλοῖον καὶ ἐκ τοῦ λιμένος ἐκβαλεῖν καὶ τὰ πελάγη περαιώσασθαι.
Καὶ πολλὴν μάλιστα παρὰ τούτοις ἔστιν ἰδεῖν τὴν σύνεσιν ἣν ἡ τοῦ Θεοῦ σοφία ἐναπέθετο τῇ ἀνθρωπίνῃ φύσει.
Οὐδὲ γὰρ οὕτως οἱ τὰς λεωφόρους διατρέχοντες ἴσασι μετὰ ἀκριβείας τὰς ἀτραποὺς ὡς οὗτοι οἳ ἐν τοῖς ὕδασι μετὰ ἀσφαλείας τὴν πορείαν ποιοῦνται.
Διὸ καὶ ἡ Γραφὴ ἐκπληττομένη τὴν ὑπερβάλλουσαν τοῦ Θεοῦ σοφίαν ἔλεγεν Ὁ δοὺς ἐν θαλάσσῃ ὁδὸν καὶ ἐν ὕδατι ἰσχυρῷ τρίβον.
Ποῖος ἀνθρώπινος λογισμὸς δύναται ταῦτα κατιδεῖν Κατὰ τὸν αὐτὸν λόγον εὕροι τις ἂν καὶ ἐν τῇ μεταλήψει τῆς τροφῆς τῆς ἀνθρωπίνης ταῦτα διατεταγμένα.
Καὶ γὰρ καθ' ἕκαστον καιρὸν καὶ καθ' ἑκάστην τροπὴν τοῦ ἐνιαυτοῦ διαφόρους ἡμῖν τροφὰς ὁ Δεσπότης κεχάρισται καὶ καθάπερ ἀρίστη τροφὸς οὕτως ἡ γῆ τὰ παρ' ἑαυτῆς ἡμῖν δωροφορεῖ τῷ ἐπιτάγματι τοῦ δημιουργοῦ ὑπηρετουμένη.
Ἀλλ' ἵνα μὴ ἐπὶ πλέον τοῦτον ἐκτείνω τὸν λόγον ἔξεστιν ὑμῖν συνετοῖς οὖσι τὰ λοιπὰ ἅπαντα ἀναλέγεσθαι.
Δίδου γὰρ φησὶ σοφῷ ἀφορμὴν καὶ σοφώτερος ἔσται.
Οὐδὲ γὰρ ἐπὶ τῆς ἡμετέρας τροφῆς τοῦτο μόνον ἔστιν ἰδεῖν ἀλλὰ καὶ ἐπὶ τῆς τῶν ἀλόγων.
Καὶ δυνήσεσθε εἰ βουληθείητε καὶ ἐκ πολλῶν ἑτέρων διερευνώμενοι καταμαθεῖν τοῦ ἀριστοτέχνου Θεοῦ τὴν ἄφατον σοφίαν καὶ τὴν ὑπερβάλλουσαν ἀγαθότητα καὶ ὡς ἕκαστον τῶν γεγενημένων λόγῳ τινὶ παρήχθη.
Κατὰ τὸ αὐτὸ τοίνυν καὶ ἐπὶ τοῦ καιροῦ τῆς ἁγίας Τεσσαρακοστῆς εὑρήσομεν νῦν ἡμῖν διατετυπωμένον.
Καθάπερ γὰρ ἐν ταῖς λεωφόροις εἰσὶ σταθμοὶ καὶ καταγώγια ὥστε τοὺς ὁδίτας κεκμηκότας διαναπαύεσθαι καὶ τῶν πόνων λήγοντας οὕτω πάλιν ἅπτεσθαι τῆς ὁδοιπορίας καὶ ἐν τῇ θαλάσσῃ δὲ ἀκταὶ καὶ αἰγιαλοὶ καὶ λιμένες εἰσὶν ὥστε κἀκεῖ τοὺς ναυτιλλομένους μετὰ τὸ πολλὰ κύματα διαδραμεῖν καὶ πρὸς τὰς τῶν ἀνέμων ἐμβολὰς ἀντιστῆναι μικρὸν ἀνεθέντας οὕτω πάλιν τῆς ναυτιλίας ἅπτεσθαι τὸν αὐτὸν δὴ τρόπον καὶ νῦν ἐπὶ τῆς ἁγίας Τεσσαρακοστῆς τοῖς τὸν δρόμον τῆς νηστείας καταδεξαμένοις καθάπερ σταθμοὺς καὶ καταγώγια καὶ ἀκτὰς καὶ αἰγιαλοὺς καὶ λιμένας τὰς δύο ταύτας ἡμέρας τῆς ἑβδομάδος βραχύ τι διαναπαύεσθαι κεχάρισται ὁ Δεσπότης ἵνα καὶ τὸ σῶμα μικρὸν ἀνέντες ἀπὸ τῶν πόνων τῆς νηστείας καὶ τὴν ψυχὴν παραμυθησάμενοι πάλιν παρελθουσῶν τῶν δύο τούτων ἡμερῶν τῆς αὐτῆς ὁδοῦ μετὰ προθυμίας ἅπτωνται οἱ τὴν καλὴν ταύτην καὶ ἐπωφελῆ ὁδοιπορίαν ποιούμενοι.
Φέρε οὖν καὶ ἡμεῖς ἐπειδὴ τῆς ἀνέσεώς ἐστιν ἡμέρα σήμερον παρακαλέσωμεν ὑμῶν τὴν ἀγάπην τὰ ἀπὸ τῆς νηστείας συλλεγέντα κέρδη μετὰ ἀσφαλείας φυλάττειν ἵνα μικρὸν διαναπαυσάμενοι πάλιν προσθήκην ἐργάσησθε τοῖς προλαβοῦσι καὶ οὕτω κατὰ μικρὸν μεγάλην τὴν ἐμπορίαν ἑαυτοῖς κατασκευάσαντες οὕτως εἰς τὴν κυρίαν ἡμέραν ἀπαντήσητε καὶ πεπληρωμένην ὑμῶν τὴν ὁλκάδα τὴν πνευματικὴν εἰς τὸν λιμένα τῆς ἁγίας ἑορτῆς εἰσαγάγητε.
Ὥσπερ γὰρ τὰ παρὰ τοῦ Δεσπότου γεγενημένα ἅπαντα καθάπερ ὁ λόγος ἀπέδειξε καὶ ἡ τῶν πραγμάτων διδάσκει μαρτυρία λόγῳ τινὶ δεδημιούργηται χρείαν ἀναγκαίαν ἀποπληροῦντα οὕτω καὶ τὰ παρ' ἡμῶν γινόμενα προσήκει μὴ ἁπλῶς μηδὲ μάτην γίνεσθαι ἀλλ' ἐπ' ὠφελείᾳ καὶ κέρδει τῆς σωτηρίας τῆς ἡμετέρας.
Εἰ γὰρ οἱ τὰ βιωτικὰ μετιόντες πράγματα οὐκ ἄν ποτε ἀνάσχοιντο ἐπιτηδεύματος ἅψασθαι μὴ πρότερον τὸ ἐκεῖθεν κέρδος περισκοπήσαντες πολλῷ μᾶλλον ἡμᾶς δίκαιον τοῦτο ποιεῖν καὶ μὴ ἁπλῶς τὰς ἑβδομάδας τῶν νηστειῶν παρατρέχειν ἀλλὰ διερευνᾶσθαι τὴν ἑαυτῶν συνείδησιν καὶ τὸν λογισμὸν βασανίζειν καὶ σκοπεῖν τί μὲν ἐν ταύτῃ τῇ ἑβδομάδι ἡμῖν κατώρθωται τί δὲ ἐν τῇ ἑτέρᾳ καὶ τίνα προσθήκην ἐδεξάμεθα εἰς τὴν ἐπιοῦσαν καὶ ποῖον τῶν ἐν ἡμῖν παθῶν διωρθώσαμεν.
Εἰ γὰρ μὴ μέλλοιμεν οὕτω τὰ καθ' ἑαυτοὺς οἰκονομεῖν καὶ τοσαύτην ποιεῖσθαι ἐπιμέλειαν τῆς ἑαυτῶν ψυχῆς οὐδὲν ἡμῖν ὄφελος ἔσται τῆς νηστείας οὐδὲ τῆς ἀσιτίας ἣν ὑπομένομεν μάλιστα εἰ φαινοίμεθα ἐλάττους τῶν περὶ τὴν συλλογὴν τῶν χρημάτων τοσαύτην σπουδὴν ποιουμένων εὑρήσεις γὰρ ἕκαστον ἐκείνων πᾶσαν ἀγρυπνίαν ἐπιδεικνύμενον ὥστε ἐφ' ἑκάστης ἡμέρας προστιθέναι τοῖς προτέροις καὶ οὐδέποτε κόρον λαμβάνοντα ἀλλ' ὅσῳ ἂν αὔξηται αὐτῷ τὰ τῆς περιουσίας τοσούτῳ μᾶλλον καὶ τὴν ἐπιθυμίαν καὶ τὴν σπουδὴν ἐκτεινομένην.
Εἰ τοίνυν ἔνθα καὶ τὰ τῆς σπουδῆς ἀνόνητα καὶ τὰ τῆς περιουσίας πολλάκις πολλὴν ἐργάζεται τῇ τῆς ψυχῆς σωτηρίᾳ τὴν λύμην τοσαύτην ἐπιδείκνυται τὴν ἀγρυπνίαν πῶς τοῦτο μᾶλλον οὐχὶ ποιεῖν χρὴ ἔνθα πολλὴ ἀπὸ τῆς σπουδῆς ἡ ὠφέλεια καὶ ἄφατος ὁ μισθὸς καὶ τὸ κέρδος ἄπειρον Ἐκεῖ μὲν γὰρ καὶ μετὰ τούτων ἁπάντων πολλὴ ἡ ἀδηλία ἀβέβαιος γὰρ τῶν χρημάτων ἡ κτῆσις οὐκ ἐπειδὴ μόνον τῆς τελευτῆς ἐπιστάσης ἐνταῦθα μένοντα οὐδεμίαν ὄνησιν παρέχει τῷ ταῦτα συνάγοντι ἀλλ' ὅτι καὶ τῶν χρημάτων ὧδε μενόντων τὰς ὑπὲρ τούτων εὐθύνας μετὰ πολλῆς τῆς σφοδρότητος ἀπαιτεῖσθαι ἀναγκάζεται.
Ἔστι καὶ ὅτε πολλάκις καὶ πρὸ τῆς τελευτῆς μετὰ τοὺς πολλοὺς πόνους καὶ τοὺς ἱδρῶτας καὶ τὰς ταλαιπωρίας καθάπερ καταιγίδος τινὸς προσπεσούσης τῆς τῶν πραγμάτων περιστάσεως ἀθρόον ὁ πολλὴν τὴν περιουσίαν τοῦ πλούτου κεκτημένος τῶν σφόδρα πενήτων γέγονε πενέστερος.
Καὶ ταῦτα καθ' ἑκάστην ἡμέραν ἔστιν ἰδεῖν συμβαίνοντα.
Ἐπὶ μέντοι τῆς πνευματικῆς ἐμπορίας οὐδὲν ἔστι τοιοῦτον δεῖσαί ποτε αὕτη γὰρ βεβαία μένει καὶ ἀκίνητος καὶ ἔνθα μάλιστα χρῄζομεν αὐτῆς ἐκεῖ πολλὴν ἡμῖν παρέχει τὴν ἐξ αὐτῆς παραμυθίαν.
Ὡς οὖν καιρὸν ἔχομεν παρακαλῶ κἂν γοῦν τὴν αὐτὴν ἐκείνοις εἰσενέγκωμεν σπουδὴν περὶ τὴν πνευματικὴν ταύτην ἐμπορίαν καὶ μηδέποτε παυσώμεθα τοῦτο μεριμνῶντες εἴ τι κατώρθωται ἡμῖν καὶ εἴ τινα τῶν ἐνοχλούντων ἡμῖν παθῶν διὰ τῆς πολλῆς ἀγρυπνίας εἰς φυγὴν ἐτρέψαμεν ἵν' ἔχοντες τὴν ἀπὸ τοῦ συνειδότος πληροφορίαν πολλὴν καρπωσώμεθα τὴν ἡδονήν.
Οὐδὲ γὰρ τοῦτο μόνον ἐστὶ τὸ ζητούμενον ἵνα καθ' ἑκάστην ἡμέραν ἐνταῦθα παραγινώμεθα καὶ περὶ τῶν αὐτῶν συνεχῶς ἀκούωμεν καὶ τὴν τεσσαρακοστὴν πᾶσαν νηστεύοντες ὦμεν.
Εἰ γὰρ μὴ μέλλοιμέν τι κερδαίνειν ἐκ τῆς ἐνταῦθα συνεχοῦς ἐλεύσεώς τε καὶ παραινέσεως καὶ ἀπὸ τοῦ τῆς νηστείας καιροῦ προσφέρειν τι τῶν χρησίμων εἰς τὴν ἑαυτῶν ψυχὴν ταῦτα οὐ μόνον ἡμᾶς οὐδὲν ὠφελήσει ἀλλὰ καὶ μείζονος ἡμῖν κατακρίσεως ἀφορμὴ γενήσεται ὅταν τοσαύτης ἐπιμελείας ἀπολαύοντες οἱ αὐτοὶ διαμένωμεν καὶ μήτε ὁ ὀργίλος ἐπιεικὴς γένηται μήτε ὁ θυμώδης εἰς πραότητα μεταβάλλοιτο μήτε ὁ βάσκανος εἰς φιλοφροσύνην ἑαυτὸν ἀναγάγῃ μήτε ὁ περὶ τὰ χρήματα μεμηνὼς ἀποστὰς τοῦ πάθους πρὸς ἐλεημοσύνην ἑαυτὸν παρασκευάσῃ καὶ τὴν τῶν πενήτων διατροφὴν μήτε ὁ ἀκόλαστος σώφρων γένοιτο μήτε ὁ περὶ τὴν κενὴν ταύτην δόξαν ἐπτοημένος μάθῃ ταύτης ὑπερορᾷν καὶ τῆς ἀληθοῦς ἐφίεσθαι δόξης μήτε ὁ περὶ τὴν ἀγάπην τὴν περὶ τὸν πλησίον ῥᾴθυμος διαναστήσας αὐτὸν παιδεύσῃ μὴ μόνον τῶν τελωνῶν μὴ εἶναι ἐλάττων  ἀλλ' ἵνα παρασκευάζῃ αὐτοῦ τὸν λογισμὸν καὶ τοὺς ἐχθροὺς ἡμέρως ὁρᾷν καὶ πολλὴν περὶ αὐτοὺς τὴν ἀγάπην ἐπιδείκνυσθαι.
Ἐὰν μὴ τούτων περιγενοίμεθα τῶν παθῶν καὶ τῶν ἄλλων τῶν ἐν ἡμῖν τικτομένων καθ' ἑκάστην ἐνταῦθα παραγινόμενοι καὶ συνεχοῦς ἀκροάσεως ἀπολαύοντες καὶ τοσαύτης διδασκαλίας μετέχοντες καὶ τὴν ἀπὸ τῆς νηστείας ἔχοντες βοήθειαν ποία ἡμῖν ἔσται συγγνώμη ποία δὲ ἀπολογία Εἰπὲ γάρ μοι παρακαλῶ εἰ τὸν παῖδα τὸν σὸν θεάσῃ καθ' ἑκάστην ἀπιόντα ἡμέραν εἰς τὸ διδασκαλεῖον καὶ τοῦ χρόνου προϊόντος μηδὲν πλέον ἐκεῖθεν κερδαίνοντα ἆρα ἀνεκτῶς οἴσεις οὐχὶ δὲ καὶ τῷ παιδὶ μάστιγας ἐπιθήσεις καὶ τῷ διδασκάλῳ μέμψῃ εἶτα εἰ μάθοις ὅτι τὰ μὲν παρὰ τοῦ διδασκάλου πάντα γεγένηται καὶ οὐδὲν λέλειπται ἡ δὲ ῥᾳθυμία τοῦ παιδὸς αἰτία πάντων καθέστηκεν οὐχὶ πᾶσαν τὴν ἀγανάκτησιν ἐπὶ τὸν παῖδα μεταθήσεις τῆς αἰτίας ἀφεὶς τὸν διδάσκαλον Τὸ αὐτὸ δὴ καὶ ἐνταῦθα γίνεσθαι δίκαιον.
Ἡμεῖς γὰρ καθάπερ ἐτάχθημεν παρὰ τῆς τοῦ Θεοῦ χάριτος ὡς τέκνα πνευματικὰ καθ' ἑκάστην ἡμέραν εἰς τὸ διδασκαλεῖον τοῦτο καλοῦντες τὴν σωτηριώδη διδασκαλίαν ὑμῖν παρατίθεμεν οὐ τὰ ἀπὸ τῆς οἰκείας διανοίας φθεγγόμενοι ἀλλὰ τὰ παρὰ τοῦ Δεσπότου διὰ τῶν θείων Γραφῶν ἡμῖν δωρηθέντα διδάγματα ταῦτα εἰς μέσον προτιθέντες καὶ ταῦτα συνεχῶς ἐνηχοῦντες.
Εἰ τοίνυν ἡμῶν πᾶσαν σπουδὴν καὶ ἀγρυπνίαν ἐπιδεικνυμένων καὶ ἐφ' ἑκάστης ἐπὶ τὴν ὁδὸν τῆς ἀρετῆς ὁδηγούντων ὑμεῖς τοῖς αὐτοῖς ἐπιμένετε ἐννοήσατε ὅση καὶ ἡμῖν ἔσται ὀδύνη καὶ ὑμῖν ἡ κατάγνωσις ἵνα μηδὲν πλέον εἴπω Εἰ γὰρ καὶ ἀνευθύνους ἡμᾶς δείκνυσι τὸ μηδὲν παραλιπεῖν τῶν εἰς τὴν ὑμετέραν οἰκοδομὴν ἡκόντων ἀλλ' ὅμως ἐπειδὴ κηδόμεθα τῆς ὑμετέρας σωτηρίας οὐ δυνάμεθα πράως φέρειν.
Ἐπεὶ καὶ ὁ διδάσκαλος ἐπειδὰν ἴδῃ τὸν μαθητὴν μηδὲν καρπούμενον παρὰ τῆς αὐτοῦ σπουδῆς οὐχ ὡς ἔτυχεν ἀλγεῖ καὶ ὀδυνᾶται ὁρῶν ἑαυτὸ μάτην πονούμενον.
Ταῦτα λέγω νῦν οὐχ ἵνα λυπήσω τὴν ὑμετέραν ἀγάπην ἀλλ' ἵνα διεγείρω καὶ παρασκευάσω μήτε ἁπλῶς κατατείνειν τὸ σῶμα τῇ νηστείᾳ μήτε εἰκῆ καὶ μάτην τὰς ἡμέρας τῆς ἁγίας τεσσαρακοστῆς παρατρέχειν.
Καὶ τί λέγω τὰς ἡμέρας τῆς ἁγίας τεσσαρακοστῆς ὅπου γε ἡμᾶς προσήκει μήτε μίαν ὅλως ἡμέραν παραπέμπεσθαι εἰ οἷόν τε ἐν παντὶ τῷ χρόνῳ τῆς ζωῆς ἐν ᾗ μὴ κέρδος πνευματικὸν ἑαυτοῖς ἐναποτιθέμεθα ἢ δι' εὐχῆς ἢ δι' ἐξομολογήσεως ἢ δι' εὐποιίας ἢ δι' ἑτέρας τινὸς ἐργασίας πνευματικῆς Εἰ γὰρ Παῦλος ὁ τοσοῦτος καὶ τηλικοῦτος ὁ τὰ ἄῤῥητα ἐκεῖνα ῥήματα ἀκούσας ἃ μέχρι τῆς σήμερον οὐδεὶς ἔγνω ἐβόα λέγων Καθ' ἑκάστην ἡμέραν ἀποθνήσκω νὴ τὴν ὑμετέραν καύχησιν διδάσκων ἡμᾶς ὅτι οὕτως ἑαυτὸν τοῖς κινδύνοις τοῖς ὑπὲρ τῆς εὐσεβείας ἐξεδίδου ὡς παρ' αὐτὸν τὸν θάνατον γίνεσθαι ἐφ' ἑκάστης ἡμέρας καὶ ὅπερ ἡ φύσις οὐκ ἐδέχετο  τοῦτο ἡ φιλονεικία τῆς προαιρέσεως αὐτοῦ κατώρθου εἰ καὶ ὁ φιλάνθρωπος Θεὸς ἐπὶ πλέον αὐτὸν διετήρει διὰ τὴν τῶν λοιπῶν σωτηρίαν εἰ τοίνυν ἐκεῖνος ὁ τοσούτοις κομῶν κατορθώμασι καὶ καθάπερ ἄγγελος ἐπὶ γῆς φαινόμενος καθ' ἑκάστην ἐσπούδαζε κερδαίνειν καὶ πρὸς τοὺς ὑπὲρ τῆς ἀληθείας κινδύνους παρατάττεσθαι καὶ τὴν ἐμπορίαν τὴν πνευματικὴν ἑαυτῷ συλλέγειν καὶ μηδέποτε ἵστασθαι ποίαν ἂν σχοίημεν ἡμεῖς ἀπολογίαν οἱ μὴ μόνον πάντων ὄντες ἔρημοι τῶν κατορθωμάτων ἀλλὰ καὶ τοσούτοις ἐλαττώμασιν ὑποκείμενοι ὧν καὶ ἓν μόνον ἡμῖν προσὸν ἱκανὸν εἰς αὐτὸ τῆς ἀπωλείας τὸ βάραθρον καταγαγεῖν καὶ μηδεμίαν ποιούμενοι σπουδὴν κἂν γοῦν ταῦτα διορθοῦν ὅταν δὲ ὁ αὐτὸς πολλάκις εὑρίσκοιτο μὴ μόνον ἓν ἐλάττωμα ἔχων ἀλλὰ καὶ πλείονα καὶ ὀργίλος ᾖ καὶ ἀκόλαστος καὶ πλεονέκτης καὶ βάσκανος καὶ θυμώδης καὶ μήτε ταῦτα διορθοῦν βούλοιτο μήτε τῶν τῆς ἀρετῆς ἔργων ἐφάπτεσθαι ποία λοιπὸν ἂν γένοιτο σωτηρίας ἐλπίς Ταῦτα λέγω καὶ λέγων οὐ παύσομαι ἵνα ἕκαστος τῶν ἀκουόντων τὸ κατάλληλον ἑαυτῷ φάρμακον δεχόμενος ἐκ τῶν παρ' ἡμῶν λεγομένων σπουδάσῃ ταχέως καὶ τῶν ἐνοχλούντων παθῶν ἀπαλλαγεὶς πρὸς ὑγίειαν ἐπανελθεῖν καὶ πρὸς τὴν τῆς ἀρετῆς ἐργασίαν ἑαυτὸν ἐπιτήδειον καταστῆσαι.
Καὶ γὰρ ἐπὶ τῶν καμνόντων τὰ σώματα κἂν μυριάκις ὁ ἰατρὸς ἐπιθῇ τὰ φάρμακα ὁ δὲ ἄῤῥωστος μὴ ἀνέχηται ἐπιμένειν τὴν ἀπὸ τοῦ φαρμάκου θεραπείαν ἀλλὰ πολλάκις δυσχεραίνων μετὰ τὸ ἐπιθεῖναι τὸν ἰατρὸν οὐκ ἀνεχόμενος τῆς ἀλγηδόνος ἀποῤῥίπτοι τοῦτο καὶ μὴ καταδέξοιτο τὴν ἐξ αὐτοῦ ὠφέλειαν οὐδεὶς ἂν τῶν εὖ φρονούντων μέμψοιτο τῷ ἰατρῷ τῷ τὰ παρ' ἑαυτοῦ πάντα εἰσαγαγόντι τὸν αὐτὸν δὴ τρόπον καὶ ἐνταῦθα ἡμεῖς μὲν τὸ φάρμακον τὸ ἀπὸ τῆς διδασκαλίας τῆς πνευματικῆς κατασκευάσαντες ἐπιτίθεμεν ὑμέτερον δὲ ἂν εἴη λοιπὸν καὶ ἀνέχεσθαι τῶν ἀλγηδόνων καὶ τῆς θεραπείας ἀπόνασθαι καὶ ἀπαλλαγέντας τῆς νόσου πρὸς τὴν ἀληθῆ ὑγίειαν ἐπανελθεῖν.
Οὕτω γὰρ καὶ αὐτοὶ πολλὴν τῆς ὠφελείας τὴν αἴσθησιν λήψεσθε καὶ ἡμεῖς οὐ μικρὰν ἕξομεν τὴν παραμυθίαν ὁρῶντες τοὺς πρότερον κάμνοντας οὕτω ταχέως πρὸς ὑγίειαν ἐπανελθόντας.
Ἕκαστος τοίνυν ὑμῶν παρακαλῶ εἰ καὶ μὴ πρότερον κἂν γοῦν ἐκ τοῦ παρόντος σπουδαζέτω ὅπερ οἶδεν ἐνοχλοῦν αὐτῷ ἐλάττωμα τῶν ἄλλων πλέον παθῶν τοῦτο ἐκτέμνειν τῆς ψυχῆς καὶ τῷ εὐσεβεῖ λογισμῷ καθάπερ μαχαίρᾳ τινὶ πνευματικῇ χρώμενος οὕτως ἑαυτὸν τοῦ πάθους ἀπαλλαττέτω.
Δέδωκε γὰρ ἡμῖν ὁ Θεὸς λογισμὸν ἀρκοῦντα καὶ δυνάμενον εἰ βουληθείημεν μικρὸν διαβλέψαι ἑκάστου τῶν ἐν ἡμῖν τικτομένων παθῶν περιγίνεσθαι.
Διὰ τοῦτο καὶ τῶν ἁγίων ἡμῖν ἁπάντων τοὺς βίους καὶ τὴν πολιτείαν διὰ τῶν θείων Γραφῶν ἀνάγραπτον καταλέλοιπεν ἡ τοῦ Πνεύματος χάρις ἵνα μαθόντες ὡς τῆς αὐτῆς ἡμῖν ὄντες φύσεως ἅπαντα τὰ τῆς ἀρετῆς κατώρθωσαν μὴ ῥᾳθυμῶμεν περὶ τὴν ταύτης ἐργασίαν.
Ἢ οὐχὶ τῆς αὐτῆς ἡμῖν φύσεως ἦν ὁ μακάριος Παῦλος Ἐκκαίομαι γὰρ εἰς τὸν τοῦ ἀνδρὸς πόθον καὶ διὰ τοῦτο συνεχῶς αὐτὸν περιστρέφων οὐ παύομαι καὶ ὥσπερ εἰς ἀρχέτυπον εἰκόνα τινὰ εἰς τὴν τούτου ψυχὴν ἐνορῶν ἐκπλήττομαι τῶν παθῶν τὴν ὑπεροψίαν τῆς ἀνδρείας τὴν ὑπερβολὴν τοῦ φίλτρου τοῦ πρὸς τὸν Θεὸν τὸ διάπυρον καὶ λογίζομαι ὅτι πᾶσαν τῶν ἀρετῶν τὴν συναγωγὴν εἷς ἄνθρωπος βουληθεὶς κατώρθωσε καὶ ἡμῶν ἕκαστος οὐδὲ τὸ τυχὸν κατορθοῦν βούλεται.
Τίς οὖν ἡμᾶς ἐξαιρήσεται τῆς κολάσεως τῆς ἀπαραιτήτου ὅταν καὶ τῆς αὐτῆς ἡμῖν κοινωνῶν φύσεως καὶ τοῖς αὐτοῖς πάθεσιν ὑποκείμενος καὶ ἐν τοσαύτῃ καιρῶν δυσκολίᾳ γεγονὼς καθ' ἑκάστην ἡμέραν ὡς εἰπεῖν ἑλκόμενος σπαραττόμενος καὶ δημοσίᾳ συρόμενος ὑπὸ τῶν τῷ κηρύγματι πολεμούντων οἳ καὶ νομίσαντες αὐτὸν πολλάκις τεθνάναι τότε λοιπὸν ὡς εἰς ἔργον ἀγαγόντες τὴν φονικὴν αὐτῶν γνώμην οὕτω κατέλιπον Εὑρίσκεταί τις ἡμῶν τοσοῦτον μέγεθος ἀρετῆς ἐπιδεικνύμενος οὕτως ἀναπεπτωκότων καὶ τοσαύτῃ ῥᾳθυμίᾳ ἑαυτοὺς ἐκδεδωκότων Ἀλλ' ἵνα μὴ παρὰ τῆς ἡμετέρας γλώττης ἀκούητε τὰ παρὰ τοῦ μακαρίου τούτου κατορθώματα καὶ τὴν ἀνδρείαν ἣν ὑπὲρ τοῦ τῆς εὐσεβείας κηρύγματος καθ' ἑκάστην ἐπεδείκνυτο ἀναγκαῖον αὐτοῦ ἀκοῦσαι λέγοντος.
Ἡνίκα γὰρ εἰς ἀνάγκην κατέστη διὰ τὴν τῶν ψευδαποστόλων ἀπάτην τὰ ἑαυτοῦ διηγεῖσθαι οὕτω γὰρ ἦν αὐτῷ τοῦτο βαρὺ καὶ ἐπαχθὲς ὡς καὶ ἀναδύεσθαι καὶ μηδέποτε βούλεσθαι ταῦτα εἰς μέσον ἄγειν ἀλλὰ καὶ τολμᾷν ἑαυτὸν καλεῖν βλάσφημον καὶ διώκτην ἐπειδὴ δὲ πολλὴν εἶδε τὴν ἀνάγκην ὑπὲρ τοῦ ἀποῤῥάψαι τὰ στόματα τῶν ἀπατεώνων καὶ μικρὰν δοῦναι τὴν παραψυχὴν τοῖς μαθητευομένοις οὕτω πως ἤρξατο μετὰ τὸ πολλὰ ἕτερα εἰπεῖν Ἐν ᾧ δ' ἄν τις τολμᾷ ἐν ἀφροσύνῃ λέγω τολμῶ κἀγώ.
Σκόπει ψυχὴν φιλόθεον οὐ μόνον τόλμαν ἀλλὰ καὶ ἀφροσύνην τὸ πρᾶγμα καλεῖ παιδεύων ἡμᾶς μήποτε ἁπλῶς ἄνευ ἀνάγκης καὶ μηδενὸς καταναγκάζοντος τὰ ὑφ' ἡμῶν γεγενημένα ἐκπομπεύειν εἴ γέ τινες ἐξ ἡμῶν εὑρεθεῖεν ἀγαθόν τι ἐργασάμενοι.
Ἐν ᾧ δ' ἄν τις τολμᾷ φησὶν ἐν ἀφροσύνῃ λέγω τολμῶ κἀγώ τοῦτ' ἔστιν ἐπειδὴ πολλὴν ὁρῶ τὴν ἀνάγκην τολμῆσαι βούλομαι καὶ ἀφροσύνης ἔργον ἐπιδείξασθαι.
Ἑβραῖοί εἰσι κἀγώ Ἰσραηλῖταί εἰσι κἀγώ σπέρμα Ἀβραάμ εἰσι κἀγώ.
Ἐπὶ τούτοις φησὶ μέγα φρονοῦσι μὴ νομιζέτωσαν λείπεσθαι ἡμᾶς καὶ γὰρ καὶ ἡμεῖς τῶν αὐτῶν μετέχομεν.
Εἶτα ἐπήγαγε Διάκονοι Χριστοῦ εἰσι παραφρονῶν λαλῶ ὑπὲρ ἐγώ.
Θέα μοι ἐνταῦθα ἀγαπητὲ τοῦ μακαρίου τούτου τῆς ψυχῆς τὴν ἀρετήν.
Ἐπειδὴ γὰρ καὶ τόλμαν καὶ ἀφροσύνην ἐκάλεσε τὸ γεγενημένον ὑπ' αὐτοῦ καίτοι εἰς τοσαύτην ἀνάγκην καταστὰς οὐδὲ οὕτως ἠρκέσθη τοῖς εἰρημένοις ἀλλ' ὅτε ἔμελλεν ἑαυτὸν δεικνύναι πολλῷ τῷ μέτρῳ ἐκείνους ὑπερακοντίζοντα ἵνα μή τις νομίσῃ ἀπὸ φιλαυτίας αὐτὸν ταῦτα φθέγγεσθαι πάλιν ἀφροσύνην καλεῖ τὸ παρ' αὐτοῦ λεγόμενον μονονουχὶ λέγων μὴ γὰρ οὐκ οἶδα ὅτι πρᾶγμα ποιῶ τοῖς πολλοῖς προσιστάμενον καὶ οὐκ ἐμοὶ πρέπον ἀλλ' ἡ πολλή με ἀνάγκη εἰς τοῦτο συνωθήσασα ἐκβιάζεται διὸ σύγγνωτέ μοι φησὶ παραφροσύνης ῥήματα φθεγγομένῳ.
Τούτου κἂν τὴν σκιὰν μιμησώμεθα ἡμεῖς οἱ τοσαῦτα φορτία ἁμαρτημάτων ἔχοντες ἐπικείμενα καὶ πολλάκις ἕν τι βραχὺ κατορθοῦντες καὶ οὐδὲ τοῦτο εἰς τὰ ταμιεῖα τῆς διανοίας φυλάττειν ἀνεχόμενοι ἀλλὰ διὰ τὸ τὴν παρὰ τῶν ἀνθρώπων θηρᾶσθαι δόξαν ἐκπομπεύοντες καὶ εἰς μέσον προτιθέντες καὶ διὰ τῆς ἀκαίρου ταύτης φλυαρίας τῆς παρὰ τοῦ Θεοῦ ἀμοιβῆς ἑαυτοὺς ἀποστεροῦντες.
Ἀλλ' οὐχ ὁ μακάριος οὗτος τοιοῦτόν τι πέπονθεν.
Ἀλλὰ τί Διάκονοι Χριστοῦ εἰσι φησὶ παραφρονῶν λέγω ὑπὲρ ἐγώ εἶτα λοιπὸν ἐντεῦθεν ἐκεῖνα εἰς μέσον ἄγει ὧν οἱ ψευδαπόστολοι οὐδὲν ἦσαν ἐπιδεδειγμένοι.
Πῶς γὰρ οἱ καὶ τῇ ἀληθείᾳ πολεμοῦντες πρὸς τὸ ἐμποδίσαι τῷ κηρύγματι τῆς εὐσεβείας πάντα διαπραττόμενοι καὶ τῶν ἀφελεστέρων τὰς διανοίας παρασαλεύοντες Εἰπὼν τοίνυν Ὑπὲρ ἐγὼ ἀπαριθμεῖται λοιπὸν τὰ τῆς ἀνδρείας αὐτοῦ κατορθώματα καί φησιν Ἐν κόποις περισσοτέρως ἐν πληγαῖς ὑπερβαλλόντως ἐν θανάτοις πολλάκις.
Τί λέγεις Ξένον τι καὶ παράδοξόν ἐστι τὸ παρὰ σοῦ λεγόμενον.
Ἔστι γὰρ πολλάκις θάνατον ὑπομεῖναι Ναὶ φησὶν εἰ καὶ μὴ τῇ πείρᾳ ἀλλὰ τῇ γνώμῃ διδάσκων ἡμᾶς ὅτι τοιούτοις διηνεκῶς ἑαυτὸν κινδύνοις ἐξεδίδου διὰ τὸ κήρυγμα τοῖς θάνατον αὐτῷ τίκτουσιν ἀλλ' ἡ τοῦ Θεοῦ χάρις ἐν αὐτοῖς μέσοις τοῖς κινδύνοις τὸν ἀθλητὴν διεφύλαττεν ὥστε τοῖς μαθητευομένοις πολλὴν γίνεσθαι παρ' αὐτοῦ τὴν ὠφέλειαν.
Ἐν θανάτοις φησὶ πολλάκις ὑπὸ Ἰουδαίων πεντάκις τεσσαράκοντα παρὰ μίαν ἔλαβον τρὶς ἐῤῥαβδίσθην ἅπαξ ἐλιθάσθην τρὶς ἐναυάγησα νυχθήμερον ἐν τῷ βυθῷ πεποίηκα ὁδοιπορίαις πολλάκις κινδύνοις ποταμῶν κινδύνοις λῃστῶν κινδύνοις ἐκ γένους κινδύνοις ἐξ ἐθνῶν κινδύνοις ἐν ψευδαδέλφοις κινδύνοις ἐν πόλεσιν κινδύνοις ἐν ἐρημίᾳ κινδύνοις ἐν θαλάσσῃ.
Μὴ ἁπλῶς παρατρέχωμεν ἀγαπητοὶ τὰ εἰρημένα ἕκαστον γὰρ τούτων καθ' ἑαυτὸ μόνον πέλαγος ἡμῖν ὑποδείκνυσι πειρασμῶν.
Οὐδὲ γὰρ ἁπλῶς ὁδοιπορίαν μίαν εἶπεν ἀλλ' Ὁδοιπορίαις φησὶ πολλάκις οὐδὲ κίνδυνον ποταμῶν ἀλλὰ πολλοὺς καὶ διαφόρους κινδύνους καὶ πάντα μετὰ πολλῆς τῆς ὑπερβολῆς ὑπέμεινε.
Καὶ μετὰ ταῦτα ἅπαντα πάλιν φησίν Ἐν κόπῳ καὶ μόχθῳ ἐν ἀγρυπνίαις πολλάκις ἐν λιμῷ καὶ δίψει ἐν νηστείαις πολλάκις ἐν ψύχει καὶ γυμνότητι χωρὶς τῶν παρεκτός.
Ὅρα πάλιν ἄλλο πέλαγος ἡμῖν πειρασμῶν ἀνοιγόμενον.
Εἰπὼν γὰρ Χωρὶς τῶν παρεκτὸς ᾐνίξατο ὅτι τὰ παραλειφθέντα πλείονα εἰκὸς εἶναι τῶν εἰρημένων.
Καὶ οὐδὲ μέχρι τούτου ἔστη ἀλλὰ πάλιν ἡμᾶς διδάσκει τὰς ἐπισυστάσεις καὶ τὰς συστροφὰς ἃς ὑπέμεινεν οὕτω λέγων Ἡ ἐπισύστασίς μου ἡ καθ' ἡμέραν ἡ μέριμνα πασῶν τῶν Ἐκκλησιῶν.
Ἰδοὺ πάλιν καὶ τοῦτο ἱκανὸν κατόρθωμα εἰ καὶ μόνον τυγχάνει εἰς αὐτὴν αὐτὸν ἐναγαγεῖν τὴν ἄκραν κορυφὴν τῆς ἀρετῆς Ἡ μέριμνα φησὶ πασῶν τῶν Ἐκκλησιῶν οὐχὶ μιᾶς καὶ δύο καὶ τριῶν ἀλλὰ πασῶν τῶν κατὰ τὴν οἰκουμένην.
Ὅσην γὰρ ἥλιος διατρέχει γῆν τὰς οἰκείας ἀκτῖνας ἀφιεὶς τοσαύτην καὶ ὁ μακάριος οὗτος εἶχε τὴν μέριμναν καὶ τὴν φροντίδα.
Εἶδες πλάτος ψυχῆς εἶδες διανοίας μέγεθος Καὶ τὸ ἑξῆς δὲ ἐπαγόμενον πάλιν ἅπαντα ὡς εἰπεῖν τὰ εἰρημένα ἀποκρύπτει.
Τίς γὰρ ἀσθενεῖ φησὶ καὶ οὐκ ἀσθενῶ τίς σκανδαλίζεται καὶ οὐκ ἐγὼ πυροῦμαι Βαβαὶ πόση τοῦ ἀνδρὸς τούτου ἡ φιλοστοργία πόση ἡ ἀγρυπνία πόση ἡ μέριμνα.
Ποία μήτηρ οὕτω διακόπτεται τὰ σπλάγχνα τοῦ παιδὸς αὐτῆς πυρέττοντος καὶ ἐπὶ τῆς κλίνης κειμένου ὡς ὁ μακάριος οὗτος ὑπὲρ τῶν ἐν ἑκάστῳ τόπῳ ἀσθενούντων μᾶλλον ἠσθένει καὶ ὑπὲρ τῶν σκανδαλιζομένων ἐπυροῦτο Σκόπει γάρ μοι λέξεως ἔμφασιν.
Οὐκ εἶπε τίς σκανδαλίζεται καὶ οὐκ ἐγὼ λυποῦμαι ἀλλὰ Πυροῦμαι φησὶ τὴν ἐπίτασιν ἡμῖν τῆς ὀδύνης δηλῶν καὶ μονονουχὶ δεικνὺς ἐμπυριζόμενον ἑαυτὸν καὶ καιόμενον ἔνδοθεν ὑπὲρ τῶν τὰ σκάνδαλα ὑπομενόντων.
Οἶδα ὅτι εἰς πολὺ μῆκος ἐξέτεινα τὴν διδασκαλίαν καὶ ταῦτα προῃρημένος σήμερον συστεῖλαι ἵνα μικρὸν ἐκ τοῦ τῆς νηστείας πόνου ἀνεθῆναι δυνηθῆτε ἀλλ' οὐκ οἶδ' ὅπως ἐμπεσὼν εἰς τὸν πλοῦτον τῶν κατορθωμάτων τοῦ ἁγίου τούτου καθάπερ ὑπὸ ῥύμης ὑδάτων σφοδροτάτης οὕτω τὴν γλῶτταν παρεσύρην.
Διὸ μέχρι τούτου στήσας τὸν λόγον παρακαλῶ τὴν ὑμετέραν ἀγάπην διηνεκῶς τοῦτον ἐν διανοίᾳ περιφέρειν καὶ τοῦτο λογίζεσθαι συνεχῶς ὅτι τῆς αὐτῆς ἡμῖν κοινωνῶν φύσεως καὶ τοῖς αὐτοῖς πάθεσιν ὑποκείμενος καὶ ἐπιτήδευμα ἔχων εὐτελὲς καὶ εὐκαταφρόνητον καὶ δέρματα ῥάπτων καὶ ἐπὶ ἐργαστηρίου ἑστηκὼς ἐπειδὴ ἠβουλήθη καὶ ἠθέλησε πρὸς τοὺς τῆς ἀρετῆς πόνους ἑαυτὸν ἐκδοῦναι καὶ ἄξιον ἑαυτὸν καταστῆσαι τῆς ὑποδοχῆς τοῦ ἁγίου Πνεύματος δαψιλεστέρας ἀπήλαυσε τῆς ἄνωθεν φιλοτιμίας.
Καὶ ἡμεῖς τοίνυν ἐὰν βουληθῶμεν τὰ παρ' ἑαυτῶν ἐπιδείξασθαι οὐδὲν τὸ κωλύον τῶν αὐτῶν ἡμᾶς ἀπολαῦσαι.
Φιλότιμος γὰρ ὁ Δεσπότης καὶ Βούλεται πάντας ἀνθρώπους σωθῆναι καὶ εἰς ἐπίγνωσιν ἀληθείας ἐλθεῖν.
Ἀξίους τοίνυν ἑαυτοὺς κατασκευάσωμεν καὶ μετὰ προθυμίας ζεούσης τῆς ἀρετῆς ὀψὲ γοῦν ποτε ἐπιλαβώμεθα καὶ τῶν ἐν ἡμῖν παθῶν τὴν διόρθωσιν ἐπιδειξάμενοι ἐπιτηδείους ἑαυτοὺς ἀπεργασώμεθα πρὸς τὴν τοῦ Πνεύματος ὑποδοχήν ἧς γένοιτο πάντας ἡμᾶς ἀξιωθῆναι χάριτι καὶ φιλανθρωπίᾳ τοῦ Κυρίου ἡμῶν Ἰησοῦ Χριστοῦ μεθ' οὗ τῷ Πατρὶ ἅμα τῷ ἁγίῳ Πνεύματι δόξα κράτος τιμὴ νῦν καὶ ἀεὶ καὶ εἰς τοὺς αἰῶνας τῶν αἰώνων.
Εἰς τὰ ἀκόλουθα τῆς κτίσεως Αὕτη ἡ βίβλος γενέσεως οὐρανοῦ τε καὶ γῆς ὅτε ἐγένετο ᾗ ἡμέρᾳ ἐποίησεν ὁ Θεὸς τὸν οὐρανὸν καὶ τὴν γῆν.
Φέρε δὴ σήμερον πληρώσωμεν ἡμῶν τὴν ὑπόσχεσιν καὶ τῆς συνήθους ἁψώμεθα διδασκαλίας καὶ τῇ ἀκολουθίᾳ τῶν πρῴην εἰρημένων συνάψωμεν καὶ τὰ μέλλοντα νῦν ῥηθήσεσθαι Ἴστε γὰρ ὅτι καὶ ἅπαξ καὶ δεύτερον σπεύδοντας ἡμᾶς καὶ βουλομένους τοῦτο ποιῆσαι ἡ περὶ τοὺς ἀδελφοὺς τοὺς ἡμετέρους πρόνοια τὴν γλῶτταν ἡμῖν εἰς τὴν πρὸς ἐκείνους παραίνεσιν μετήγαγε.
Ποτὲ μὲν γὰρ τοὺς νενοσηκότας τῶν ἀδελφῶν καὶ διὰ συνηθείας πρόληψιν ἀποσχίζοντας ἑαυτοὺς τοῦ συλλόγου τούτου τοῦ πνευματικοῦ καὶ τὴν ἡδονὴν τῆς ἁγίας ἑορτῆς ἡμῖν ἀκρωτηριάζοντας διὰ τῆς πολλῆς παρακλήσεως καὶ συμβουλῆς ἐπείθομεν μὴ ἐπὶ πολὺ χωρίζειν ἑαυτοὺς τῆς τοῦ Χριστοῦ ποίμνης μηδὲ ἔξω τοῦ σηκοῦ τούτου τοῦ πνευματικοῦ πλανᾶσθαι καὶ τῷ μὲν λόγῳ καὶ τῷ ὀνόματι ἡμῖν ἡνῶσθαι τῇ δὲ ἀληθείᾳ Ἰουδαίοις κατακολουθεῖν τοῖς ἐπὶ τῇ σκιᾷ παρακαθημένοις καὶ τῷ λύχνῳ προσηλωμένοις μετὰ τὴν ἔλλαμψιν τοῦ τῆς δικαιοσύνης ἡλίου ποτὲ δὲ τῶν ἐνταῦθα συλλεγομένων τοὺς ἀμυήτους παρεκαλέσαμεν ἐπιδραμεῖν τῇ κλήσει τῇ πνευματικῇ καὶ πάντα ὕπνον καὶ πᾶσαν ῥᾳθυμίαν ἀποτιναξαμένους πόθῳ ζέοντι καὶ προθυμίᾳ συντεταμένῃ ἑτοίμους ἑαυτοὺς πρὸς τὴν ὑποδοχὴν τῆς βασιλικῆς δωρεᾶς ἀπεργάσασθαι καὶ σπεῦσαι πρὸς τὸν τὴν ἄφεσιν τῶν πεπλημμελημένων δωρούμενον καὶ τὰ μυρία ἀγαθὰ μετὰ δαψιλείας παρέχοντα.
Ἐπεὶ οὖν καὶ τῶν περὶ τὴν τοῦ πάσχα ἑορτὴν σφαλλομένων καὶ διὰ τῆς νομιζομένης ταύτης μικρᾶς παρατηρήσεως μεγάλα ἑαυτοὺς ζημιούντων τὴν ἡμῖν ἁρμόττουσαν πρόνοιαν ἐποιησάμεθα κατάλληλον αὐτῶν τῷ τραύματι τὴν θεραπείαν ἐπαγαγόντες καὶ τοῖς ἀμυήτοις τὴν προσήκουσαν νουθεσίαν προσηγάγομεν ἀκόλουθον ἂν εἴη λοιπὸν ἐπειδὴ πρὸς τὰ κατεπείγοντα τῶν νοσημάτων ἔστημεν καὶ τὸ αὐτῶν ἐπληρώσαμεν κοινῇ πᾶσιν ὑμῖν σήμερον ἑστίασιν παραθεῖναι τὴν πνευματικήν.
Ὥσπερ γὰρ πρὶν ἢ τῶν ἀδελφῶν τῶν ἡμετέρων τὴν ἐπιμέλειαν ποιήσασθαι εἰ τὴν πρὸς ἐκείνους παραίνεσιν καταλιπόντες τῆς ἀκολουθίας ἐχόμενοι παρείδομεν κάμνοντας αὐτοὺς εἰκότως ἄν τις ἡμῖν μέμψαιτο ὡς τὸν ἐπιτήδειον καιρὸν παραδραμοῦσιν οὕτω νῦν ἐπειδὴ μηδὲν παραλέλειπται τῶν εἰς δύναμιν ἡμετέραν ἀλλὰ τὸν τῆς διδασκαλίας λόγον ἐποιησάμεθα καὶ τὸ ἀργύριον κατεβάλομεν καὶ τὰ σπέρματα τῇ γῇ ταύτῃ τῇ πνευματικῇ παρακατεθέμεθα ἀκόλουθόν ἐστι πάλιν τὰ παρὰ τοῦ μακαρίου Μωϋσέως ἀναγνωσθέντα εἰς μέσον προθεῖναι ἵνα τὸ ἐξ αὐτῶν κέρδος καρπωσάμενοι οὕτως οἴκαδε ἀναχωρήσωμεν.
Τίνα οὖν ἐστιν ἀκούσωμεν.
Αὕτη ἡ βίβλος φησὶ γενέσεως οὐρανοῦ τε καὶ γῆς ὅτε ἐγένετο ᾗ ἡμέρᾳ ἐποίησεν ὁ Θεὸς τὸν οὐρανὸν καὶ τὴν γῆν καὶ πᾶν χλωρὸν ἀγροῦ πρὸ τοῦ γενέσθαι ἐπὶ τῆς γῆς καὶ πάντα χόρτον ἀγροῦ πρὸ τοῦ ἀνατεῖλαι.
Οὐ γὰρ ἔβρεξεν ὁ Θεὸς ἐπὶ τὴν γῆν καὶ ἄνθρωπος οὐκ ἦν ἐργάζεσθαι τὴν γῆν.
Πηγὴ δὲ ἀνέβαινεν ἐκ τῆς γῆς καὶ ἐπότιζε πᾶν τὸ πρόσωπον τῆς γῆς.
Σκόπει μοι πάλιν τοῦ θαυμαστοῦ τούτου προφήτου τὴν σύνεσιν μᾶλλον δὲ τοῦ ἁγίου Πνεύματος τὴν διδασκαλίαν.
Μετὰ γὰρ τὸ διηγήσασθαι ἡμῖν κατὰ μέρος τὰ τῆς δημιουργίας ἅπαντα καὶ τὰ ἔργα τῶν ἓξ διελθεῖν ἡμερῶν καὶ τὴν τοῦ ἀνθρώπου δημιουργίαν καὶ τὴν ἐξουσίαν τὴν παρασχεθεῖσαν αὐτῷ πάντων τῶν ὁρωμένων νῦν πάλιν ἀνακεφαλαιούμενος τὰ πάντα φησίν Αὕτη ἡ βίβλος γενέσεως οὐρανοῦ τε καὶ γῆς ὅτε ἐγένετο.
Ἄξιον ἐνταῦθα ζητῆσαι τίνος ἕνεκεν βίβλον αὐτὴν καλεῖ οὐρανοῦ τε καὶ γῆς καίτοι πολλὰ ἕτερα τῆς βίβλου περιεχούσης καὶ διδασκούσης ἡμᾶς καὶ περὶ ἑτέρων πλειόνων καὶ περὶ τῆς τῶν δικαίων ἀρετῆς καὶ περὶ τῆς τοῦ Θεοῦ φιλανθρωπίας καὶ τῆς συγκαταβάσεως ἣν ἐπεδείξατο περί τε τὸν πρωτόπλαστον καὶ περὶ ἅπαν τὸ τῶν ἀνθρώπων γένος καὶ περὶ ἑτέρων δὲ πολλῶν ἅπερ οὐκ ἂν εἴη τοῦ παρόντος καιροῦ καταλέγειν.
Μὴ ξενισθῇς ἀγαπητέ ἔθος γὰρ τοῦτο τῇ θείᾳ Γραφῇ μὴ πανταχοῦ κατὰ μέρος ἡμῖν ἅπαντα διηγεῖσθαι ἀλλ' ἀπὸ τῶν συνεκτικωτάτων ἀρχομένην καταλιμπάνειν τὰ ἑξῆς σκοπεῖν τοῖς εὐγνώμοσιν ἀκοαῖς δεχομένοις τὰ λεγόμενα.
Καὶ ἵνα μάθῃς ὅτι τοῦτο οὕτως ἐστὶν ἐξ αὐτῶν τῶν νῦν ἀνεγνωσμένων τοῦτο δῆλον ὑμῖν καθίστημι.
Ἰδοὺ γὰρ ἐν τοῖς προλαβοῦσι διδάξασα ἡμᾶς ἡ θεία Γραφὴ τὴν κατὰ μέρος ἁπάντων δημιουργίαν νῦν οὐ πάντων μέμνηται ἀλλά φησιν Αὕτη ἡ βίβλος γενέσεως οὐρανοῦ τε καὶ γῆς ὅτε ἐγένετο ᾗ ἡμέρᾳ ἐποίησεν ὁ Θεὸς τὸν οὐρανὸν καὶ τὴν γῆν καὶ τὰ ἑξῆς.
Ὁρᾷς πῶς πάντα τὸν λόγον εἰς τὸν οὐρανὸν καὶ τὴν γῆν περιστρέφει ἡμῖν καταλιμπάνουσα ἐκ τούτων πάντα τὰ ἄλλα συνιδεῖν Ὅταν γὰρ εἴπῃ οὐρανὸν καὶ γῆν πάντα ὁμοῦ συνελοῦσα εἶπε τά τε ἐν τῇ γῇ τά τε ἐν τῷ οὐρανῷ.
Ὥσπερ οὖν ἐπὶ τῆς τῶν δημιουργημάτων διηγήσεως οὐ πάντα καθεξῆς λέγει ἀλλὰ τῶν συνεκτικωτάτων μνημονεύουσα οὐκέτι καθ' ἓν ἡμῖν ἅπαντα διηγεῖται οὕτω καὶ τὴν βίβλον πᾶσαν εἰ καὶ πολλὰ ἕτερα περιέχει βίβλον γενέσεως οὐρανοῦ τε καὶ γῆς ὠνόμασεν ἡμῖν καταλιμπάνουσα λοιπὸν διὰ τῆς τούτων μνήμης ἀναλογίζεσθαι ὅτι πάντα ἀνάγκη ἐν ταύτῃ τῇ βίβλῳ περιέχεσθαι τὰ ὁρώμενα τά τε ἐν τῷ οὐρανῷ τά τε ἐν τῇ γῇ.
Ἧ ἡμέρᾳ φησὶν ἐποίησεν ὁ Θεὸς τὸν οὐρανὸν καὶ τὴν γῆν καὶ πᾶν χλωρὸν ἀγροῦ πρὸ τοῦ γενέσθαι ἐπὶ τῆς γῆς καὶ πάντα χόρτον ἀγροῦ πρὸ τοῦ ἀνατεῖλαι.
Οὐ γὰρ ἔβρεξεν ὁ Θεὸς ἐπὶ τὴν γῆν καὶ ἄνθρωπος οὐκ ἦν ἐργάζεσθαι τὴν γῆν.
Πηγὴ δὲ ἀνέβαινεν ἐκ τῆς γῆς καὶ ἐπότιζε πᾶν τὸ πρόσωπον τῆς γῆς.
Πολὺς ὁ ἐγκεκρυμμένος θησαυρὸς τοῖς βραχέσι τούτοις ῥήμασι διὸ προσήκει μετὰ πολλῆς τῆς συνέσεως ὑπὸ τῆς τοῦ Θεοῦ χάριτος ὁδηγουμένους ἡμᾶς ἀναπτύξαι τὰ εἰρημένα καὶ κοινωνοὺς ὑμᾶς λαβεῖν τοῦ πλούτου τούτου τοῦ πνευματικοῦ.
Τὸ γὰρ Πνεῦμα τὸ ἅγιον τὰ μέλλοντα προγινῶσκον ἵνα μηδενὶ τῶν μετὰ ταῦτα ἐξῇ φιλονεικεῖν καὶ ἀπεναντίας τῇ θείᾳ Γραφῇ τὰ ἀπὸ τῶν οἰκείων λογισμῶν ἐπιφέρειν τοῖς τῆς Ἐκκλησίας δόγμασι καὶ νῦν πάλιν μετὰ τὸ διδάξαι τῶν δημιουργηθέντων τὴν τάξιν καὶ τί μὲν πρῶτον παρήχθη τί δὲ δεύτερον καὶ ὅτι τὰ ἀπὸ τῆς γῆς σπέρματα τῷ λόγῳ καὶ τῷ προστάγματι ὑπηρετουμένη τοῦ Δεσπότου ἐξέδωκεν ἡ γῆ καὶ πρὸς τὰς ὠδῖνας διηγέρθη οὔτε τοῦ ἡλίου πρὸς συνέργειαν δεηθεῖσα  οὔτε τῆς τῶν ὑετῶν ἐπομβρίας οὔτε τῆς τοῦ ἀνθρώπου ἐργασίας οὐδὲ γὰρ οὗτος ἦν παραχθεὶς εἰς τὸ μέσον διὰ τοῦτο πάλιν κατὰ μέρος πάντων μνημονεύει ἵνα τῶν ἀναισχυντεῖν ἐπιχειρούντων ἐπιστομίσῃ τὴν ἀκόλαστον γλῶτταν.
Τί γάρ φησιν Ἧ ἡμέρᾳ ἐποίησεν ὁ Θεὸς τὸν οὐρανὸν καὶ τὴν γῆν καὶ πᾶν χλωρὸν ἀγροῦ πρὸ τοῦ γενέσθαι ἐπὶ τῆς γῆς καὶ πάντα χόρτον ἀγροῦ πρὸ τοῦ ἀνατεῖλαι.
Οὐ γὰρ ἔβρεξεν ὁ Θεὸς ἐπὶ τὴν γῆν καὶ ἄνθρωπος οὐκ ἦν ἐργάζεσθαι τὴν γῆν.
Πηγὴ δὲ ἀνέβαινεν ἐκ τῆς γῆς καὶ ἐπότιζε πᾶν τὸ πρόσωπον τῆς γῆς.
Τοῦτο βούλεται εἰπεῖν ὅτι τῷ λόγῳ αὐτοῦ καὶ τῷ προστάγματι τὰ πρότερον μὴ ὄντα εἰς τὸ εἶναι ὑπέστη καὶ ἅπερ οὐκ ἦν ταῦτα ἀθρόον ἐδείκνυτο.
Ὁ χόρτος ὁ ἐκ τῆς γῆς ἀναδιδόμενος χόρτον δὲ ὅταν εἴπῃ τὰ σπέρματα ἅπαντα λέγει.
Καὶ περὶ τῶν ὑετῶν διδάσκουσα ἡμᾶς πάλιν ἡ θεία Γραφὴ ἐπήγαγεν Οὐ γὰρ ἔβρεξεν ὁ Θεὸς ἐπὶ τὴν γῆν τοῦτ' ἔστιν οὐδέπω οὐδὲ ὑετοὶ ἄνωθεν κατεφέροντο καὶ μετὰ τοῦτο λοιπὸν δείκνυσιν ἡμῖν ὅτι οὐδὲ τῆς τοῦ ἀνθρώπου ἐργασίας ἐδεήθη Ἄνθρωπος γὰρ φησὶν οὐκ ἦν ἐργάζεσθαι τὴν γῆν μονονουχὶ βοῶσα καὶ λέγουσα τοῖς μετὰ ταῦτα ἅπασιν ὅτι ταῦτα ἀκούοντες μάθετε πῶς ἐξ ἀρχῆς ἅπαντα παρήχθη τὰ ἀπὸ τῆς γῆς ἀναδιδόμενα καὶ μὴ τῇ ἐπιμελείᾳ τῶν τὴν γῆν θεραπευόντων τὸ πᾶν λογίζεσθε μηδὲ ἐκείνοις τὰς ὠδῖνας ταύτας ἐπιγράφετε ἀλλὰ τῷ λόγῳ καὶ τῷ ἐπιτάγματι τῷ ἐξ ἀρχῆς πρὸς αὐτὴν παρὰ τοῦ δημιουργήσαντος αὐτὴν γενομένῳ.
Ταῦτα δὲ ἅπαντα γίνεται ἵνα μάθωμεν ὅτι οὐκ ἐδεήθη τῆς τῶν ἄλλων στοιχείων συνεργείας πρὸς τὴν τῶν οἰκείων σπερμάτων ἀνάδοσιν ἀλλ' ἠρκέσθη τῷ ἐπιτάγματι τοῦ δημιουργοῦ.
Καὶ τὸ δὴ θαυμαστὸν καὶ παράδοξον οὗτος ὁ νῦν τῷ οἰκείῳ λόγῳ πρὸς τὴν τῶν τοσούτων σπερμάτων βλάστην αὐτὴν διεγείρας καὶ τὴν οἰκείαν δύναμιν ἐπιδειξάμενος ὑπερβαίνουσαν τὸν ἀνθρώπινον λογισμὸν ταύτην αὐτὴν τὴν βαρεῖαν καὶ τὸν τοσοῦτον κόσμον ἐπὶ τῶν οἰκείων νώτων φέρουσαν ἐπὶ τῶν ὑδάτων ἐθεμελίωσε καθὼς ὁ προφήτης φησὶν Ὁ θεμελιώσας ἐπὶ τῶν ὑδάτων τὴν γῆν.
Ποῖος λογισμὸς ἀνθρώπινος ἐφικέσθαι τούτων δυνήσεται Ἐπειδὴ γὰρ οἱ ἄνθρωποι οἰκίας οἰκοδομούμενοι καὶ θεμελίους καταβάλλειν βουλόμενοι πρότερον διασκάπτοντες καὶ εἰς τὸ βάθος κατιόντες κἂν μικρὰν νοτίδα ἴδωσι πάντα ποιοῦσιν ὥστε πᾶσαν αὐτὴν ἐξαντλῆσαι καὶ οὕτω τοὺς θεμελίους καταβαλεῖν διὰ τοῦτο καὶ ὁ τῶν ἁπάντων δημιουργὸς ἀπεναντίας τῇ ἀνθρωπίνῃ φύσει ἅπαντα δημιουργεῖ ἵνα μάθῃς καὶ ἐκ τούτων αὐτοῦ τὴν ἄφατον δύναμιν καὶ ὅτι ἐπειδὰν βουληθῇ καὶ αὐτὰ τὰ στοιχεῖα τὰ ἐναντία τῇ οἰκείᾳ ἐνεργείᾳ ἐπιδείκνυται τῷ ἐπιτάγματι τοῦ δημιουργήσαντος ὑπηρετούμενα.
Καὶ ἵνα σαφέστερον ὑμῖν γένηται τὸ λεγόμενον τέως ἐπ' αὐτοῦ τοῦ προκειμένου τὸν λόγον γυμνάσωμεν καὶ τότε καὶ ἐφ' ἕτερον μεταβησόμεθα.
Τοῦτο γὰρ αὐτὸ ἐναντίον ἐστὶ τῇ φύσει τῶν ὑδάτων τὸ οὕτω βαρὺ σῶμα φέρειν καὶ τῇ γῇ πάλιν ἐναντίον τὸ ἐπὶ τοιούτῳ θεμελίῳ τὴν ἕδραν ἔχειν.
Καὶ τί θαυμάζεις Κἂν γὰρ ἐφ' ἑκάστου τῶν γενομένων διερευνῆσαι βουληθῇς εὑρήσεις τοῦ δημιουργήσαντος ἄπειρον τὴν δύναμιν καὶ ὅτι τῇ οἰκείᾳ βουλήσει ἡνιοχεῖ πάντα τὰ ὁρώμενα.
Τοῦτο γὰρ καὶ ἐπὶ τοῦ πυρὸς ἔστιν ἰδεῖν γινόμενον τὸ γὰρ δαπανητικὴν ἔχον ἐνέργειαν καὶ πάντων περιγινόμενον καὶ πᾶσαν ὕλην λίθων καὶ ξύλων καὶ σωμάτων καὶ σιδήρου μετ' εὐκολίας καταναλίσκον ἐπειδὴ προσέταξεν ὁ δημιουργὸς σωμάτων ἁπαλῶν καὶ φθαρτῶν οὐχ ἥψατο ἀλλ' ἀβλαβεῖς τοὺς παῖδας διεφύλαττεν ἐν μέσῃ τῇ καμίνῳ.
Καὶ μὴ θαυμάσῃς εἰ τῶν σωμάτων αὐτῶν οὐχ ἥψατο ἀλλ' εὐταξίαν τοσαύτην ἐπεδείξατο τὸ ἄλογον στοιχεῖον ὅσην οὐδὲ ἔστιν εἰπεῖν.
Οὐδὲ γὰρ ταῖς θριξὶν ἐλυμήνατο ἀλλ' ἐκύκλου μὲν αὐτοὺς καὶ εἶχεν ἔνδον καθάπερ δὲ ὑπακοὴν πληροῦσα ἡ τοῦ πυρὸς οὐσία καὶ Δεσπότου ἐπιτάγματι ὑπηρετουμένη ἀκεραίους καὶ ἀβλαβεῖς διεφύλαττε τοὺς θαυμαστοὺς ἐκείνους παῖδας καὶ ὥσπερ ἐν λειμῶνι καὶ παραδείσῳ βαδίζοντες μετὰ τοσαύτης ἀδείας ἐπὶ τῆς καμίνου διῆγον.
Καὶ ἵνα μὴ νομίσῃ τις ὅτι οὐκ ἦν ἐνέργεια πυρὸς τὸ ὁρώμενον διὰ τοῦτο ὁ φιλάνθρωπος Δεσπότης οὐ τὴν ἐνέργειαν αὐτοῦ ἐπέδησεν ἀλλ' ἀφεὶς μένειν τὴν ἐνέργειαν αὐτοῦ τὴν καυστικὴν τοὺς ἰδίους θεράποντας ἀνωτέρους τῆς ἐκ τούτου βλάβης εἰργάζετο.
Ἀλλ' ἵνα μάθωσι καὶ οἱ ἐμβαλόντες ὅση τοῦ τῶν ὅλων Θεοῦ ἡ δύναμις ἐπ' ἐκείνων μὲν τὴν οἰκείαν ἐνέργειαν ἐπεδείκνυτο τὸ πῦρ καὶ τὸ αὐτὸ ἐκείνους μὲν περιέστελλεν ἔνδον τούτους δὲ ἔξω ἑστῶτας κατέφλεγε καὶ ἀνήλισκεν.
Εἶδες πῶς ὅταν ὁ Δεσπότης βούληται ἕκαστον τῶν στοιχείων πρὸς τὴν ἐναντίαν μεθίστησιν οὐσίαν Δημιουργὸς γάρ ἐστι καὶ Δεσπότης καὶ πρὸς τὸ οἰκεῖον θέλημα ἅπαντα οἰκονομεῖ.
Βούλεσθε καὶ ἐπὶ τῶν ὑδάτων πάλιν ἰδεῖν τὸ αὐτὸ τοῦτο γινόμενον Καθάπερ γὰρ ἐνταῦθα τὸ πῦρ τῶν μὲν ἔνδον ὄντων ἀπέσχετο καὶ ἐπελάθετο τῆς οἰκείας ἐνεργείας ἐπὶ δὲ τῶν ἔξω τυγχανόντων τὰ ἑαυτοῦ ἐπλήρου οὕτω καὶ τὰ ὕδατα ὀψόμεθα τοὺς μὲν ὑποβρυχίους ἐργαζόμενα ἑτέροις δὲ ὑποχωροῦντα ὥστε ἀβλαβῶς αὐτοὺς διελθεῖν.
Ἀναμνήσθητέ μοι νῦν τοῦ Φαραὼ καὶ τῶν Αἰγυπτίων καὶ τοῦ δήμου τῶν Ἑβραίων ὅπως ἐκεῖνοι μὲν διὰ τὸ πρόσταγμα τοῦ Δεσπότου τοῦ μεγάλου Μωϋσέως προηγουμένου καθάπερ ἐπὶ ξηρᾶς οὕτω διέβαινον διὰ τῆς θαλάσσης τῆς ἐρυθρᾶς οἱ δὲ Αἰγύπτιοι μετὰ τοῦ Φαραὼ τὴν αὐτὴν αὐτοῖς ἐλθεῖν ὁδὸν βουληθέντες ὑποβρύχιοι γενόμενοι κατεποντίζοντο.
Οὕτως οἶδε καὶ τὰ στοιχεῖα αἰδεῖσθαι τοὺς τοῦ Δεσπότου θεράποντας καὶ τὴν οἰκείαν ὁρμὴν ἔσω κατέχειν.
Ἀκούσωμεν ὅσοι θυμώδεις ὅσοι ὀργίλοι ὅσοι ὑπὸ τῶν ἄλλων παθῶν διὰ ῥᾳθυμίαν ἁλισκόμενοι τὴν ἑαυτῶν προδίδομεν σωτηρίαν καὶ μιμησώμεθα τῶν ἀλόγων τούτων στοιχείων τὴν τοσαύτην ὑπακοὴν ἡμεῖς οἱ λόγῳ τετιμημένοι.
Εἰ γὰρ τὸ πῦρ τὸ οὕτω δαπανητικὸν τὸ οὕτω σφοδρὸν σωμάτων φθαρτῶν καὶ οὕτως ἁπαλῶν ἀπέσχετο ποίας ἂν τύχῃ συγγνώμης ἄνθρωπος μὴ βουλόμενος τὸν ἑαυτοῦ χαλινῶσαι θυμὸν διὰ τὸ ἐπίταγμα τοῦ Δεσπότου καὶ τὴν ὀργὴν τὴν πρὸς τὸν πλησίον ἐκβαλεῖν Καὶ τὸ δὴ μεῖζον ὅτι πῦρ ταύτην ἔχον τὴν οὐσίαν τὸ καίειν λέγω τὴν οἰκείαν ἐνέργειαν οὐκ ἐπεδείξατο ὁ δὲ ἄνθρωπος τὸ ἥμερον ζῶον τὸ λογικὸν τὸ ἐπιεικὲς τὰ ἐναντία τῇ οἰκείᾳ φύσει διαπράττεται καὶ διὰ ῥᾳθυμίαν εἰς τὴν τῶν θηρίων ὠμότητα ἑαυτὸν ἐξάγει.
Διὰ τοῦτο καὶ ἡ θεία Γραφὴ πρὸς τὰ πάθη τὰ ἐνοχλοῦντα οὕτω καὶ τὰς τῶν ἀλόγων προσηγορίας πολλαχοῦ δὲ καὶ τῶν θηρίων τοῖς λόγῳ τετιμημένοις ἐπιτίθησι ποτὲ μὲν κύνας καλοῦσα διὰ τὸ ἀναίσχυντον καὶ ἰταμόν Κύνες γὰρ φησὶν ἐνεοὶ οὐ δυνάμενοι ὑλακτεῖν ποτὲ δὲ ἵππους διὰ τὸ λάγνον Ἵπποι γὰρ θηλυμανεῖς ἐγένοντο ἕκαστος ἐπὶ τὴν γυναῖκα τοῦ πλησίον χρεμετίζοντες ποτὲ δὲ ὄνους διὰ τὴν ἀγνωμοσύνην καὶ τὴν ἄνοιαν Παρασυνεβλήθη γὰρ φησὶ τοῖς κτήνεσι τοῖς ἀνοήτοις καὶ ὡμοιώθη αὐτοῖς ποτὲ δὲ λέοντας καὶ παρδάλεις διὰ τὸ ἁρπακτικὸν καὶ πλεονεκτικόν ποτὲ δὲ ἀσπίδας διὰ τὸ δολερόν Ἰὸς γὰρ φησὶν ἀσπίδων ὑπὸ τὰ χείλη αὐτῶν ποτὲ δὲ ὄφεις καὶ ἔχεις διὰ τὸν ἰὸν καὶ τὴν πονηρίαν καθὼς καὶ ὁ μακάριος Ἰωάννης ἐβόα λέγων Ὄφεις γεννήματα ἐχιδνῶν τίς ὑπέδειξεν ὑμῖν φυγεῖν ἀπὸ τῆς μελλούσης ὀργῆς καὶ ἕτερα δὲ κατάλληλα τοῖς πάθεσιν ὀνόματα ἐπάγει ἵνα κἂν οὕτως αἰδεσθέντες ὀψέ ποτε πρὸς τὴν οἰκείαν εὐγένειαν ἐπανέλθωσι καὶ σπείσωνται πρὸς τὸ ὁμογενὲς καὶ τοὺς τοῦ Θεοῦ νόμους προτιμοτέρους ἡγήσωνται τῶν οἰκείων παθῶν οἷς διὰ ῥᾳθυμίαν ἑαυτοὺς ἐκδεδώκασιν.
Ἀλλ' οὐκ οἶδα πῶς ὑπὸ τῆς τοῦ λόγου ῥύμης εἰς ταῦτα ἐξέβημεν.
Φέρε δὴ λοιπὸν ἐπανέλθωμεν ἐπὶ τὸ προκείμενον καὶ ἴδωμεν τί καὶ ἕτερον σήμερον ἡμᾶς διδάξαι βούλεται ὁ μακάριος οὗτος προφήτης.
Εἰπὼν γὰρ Αὕτη ἡ βίβλος γενέσεως οὐρανοῦ τε καὶ γῆς προϊὼν διηγεῖται ἡμῖν πάλιν ἀκριβέστερον τὴν τοῦ ἀνθρώπου δημιουργίαν.
Καὶ ἐπειδὴ ἀνωτέρω συντόμως εἶπε Καὶ ἐποίησεν ὁ Θεὸς τὸν ἄνθρωπον κατ' εἰκόνα Θεοῦ ἐποίησεν αὐτὸν νῦν φησι Καὶ ἔπλασεν ὁ Θεὸς τὸν ἄνθρωπον χοῦν ἀπὸ τῆς γῆς καὶ ἐνεφύσησεν εἰς τὸ πρόσωπον αὐτοῦ πνοὴν ζωῆς καὶ ἐγένετο ὁ ἄνθρωπος εἰς ψυχὴν ζῶσαν.
Μέγα τὸ εἰρημένον καὶ πολλῆς ἐκπλήξεως γέμον καὶ ὑπερβαῖνον διάνοιαν ἀνθρωπίνην Καὶ ἔπλασε φησὶν ὁ Θεὸς τὸν ἄνθρωπον λαβὼν χοῦν ἀπὸ τῆς γῆς.
Ὥσπερ ἐπὶ τῶν κτισμάτων τῶν ὁρωμένων ἁπάντων ἔλεγον ὅτι ἀπεναντίας τῇ φύσει τῇ ἀνθρωπίνῃ ἅπαντα διαπράττεται ὁ τῶν ὅλων δημιουργὸς ἵνα καὶ διὰ τούτου ἡ ἄφατος αὐτοῦ δύναμις δειχθῇ οὕτω καὶ ἐπὶ τῆς τοῦ ἀνθρώπου διαπλάσεως εὑρήσομεν νῦν γεγονός.
Ὅρα γὰρ τὴν γῆν ἐπὶ τῶν ὑδάτων ἐθεμελίωσεν ὅπερ οὐ χωρεῖ δέξασθαι λογισμὸς ἀνθρώπινος ἄνευ πίστεως καὶ τὰς οὐσίας δὲ πάσας ἐπειδὰν βουληθῇ καθάπερ ἀπεδείξαμεν ἐναντία τῇ οἰκείᾳ ἐνεργείᾳ παρασκευάζει διαπράττεσθαι.
Τὸν αὐτὸν δὴ τρόπον καὶ ἐπὶ τῆς πλάσεως τοῦ ἀνθρώπου νῦν ἡμῖν ἐμφαίνει γεγονὸς ἡ θεία Γραφή.
Ἔπλασε φησὶν ὁ Θεὸς τὸν ἄνθρωπον χοῦν ἀπὸ τῆς γῆς λαβών.
Τί λέγεις Χοῦν λαβὼν ἀπὸ τῆς γῆς ἔπλασε τὸν ἄνθρωπον Ναὶ φησὶ καὶ οὐχ ἁπλῶς εἶπε γῆν ἀλλὰ Χοῦν ὡς ἂν εἴποι τις αὐτῆς τῆς γῆς τὸ λεπτότερον καὶ ἀτιμότερον.
Μέγα σοι καὶ παράδοξον εἶναι δοκεῖ τὸ εἰρημένον ἀλλ' ἐὰν νοήσῃς τίς ὁ δημιουργὸς οὐκέτι ἀπιστήσεις τῷ γινομένῳ ἀλλὰ θαυμάσεις καὶ προσκυνήσεις τοῦ δημιουργοῦντος τὴν δύναμιν.
Ἐὰν δὲ μέλλῃς πρὸς τὴν ἀσθένειαν τῶν σῶν λογισμῶν ταῦτα περιεργάζεσθαι εἰκός γε κἀκεῖνό σε εἰς ἔννοιαν λαβεῖν ὅτι ἀπὸ γῆς σῶμα οὐκ ἂν γένοιτό ποτε ἀλλ' ἢ πλίνθος ἢ ὄστρακον σῶμα δὲ τοιοῦτον οὐκ ἂν γένοιτο.
Ὁρᾷς ὅτι ἐὰν μὴ καὶ δύναμιν εἰς ἔννοιαν λάβωμεν τοῦ δημιουργοῦντος καὶ τοὺς οἰκείους λογισμοὺς τοὺς πολλὴν τὴν ἀσθένειαν προβεβλημένους κατευνάσωμεν οὐ δυνάμεθα τῶν εἰρημένων τὸ ὕψος δέξασθαι Τῶν γὰρ τῆς πίστεως ὀφθαλμῶν δεῖται τὰ λεγόμενα καὶ ταῦτα μετὰ πολλῆς τῆς συγκαταβάσεως καὶ διὰ τὴν ἀσθένειαν τὴν ἡμετέραν οὕτω ῥηθέντα.
Καὶ αὐτὸ γὰρ τὸ εἰπεῖν Ἔπλασεν ὁ Θεὸς τὸν ἄνθρωπον καὶ ἐνεφύσησεν ἀνάξιον Θεοῦ ἀλλὰ δι' ἡμᾶς καὶ τὸ ἀσθενὲς τὸ ἡμέτερον οὕτω ταῦτα διηγεῖται ἡ θεία Γραφὴ ἡμῖν συγκαταβαίνουσα ἵνα ταύτης ἀξιωθέντες τῆς συγκαταβάσεως ἀνελθεῖν πρὸς τὸ ὕψος ἐκεῖνο ἰσχύσωμεν.
Καὶ ἔπλασε φησὶν ὁ Θεὸς τὸν ἄνθρωπον χοῦν λαβὼν ἀπὸ τῆς γῆς Τέως οὐ μικρὰ ἡμῖν ἐντεῦθεν τίκτεται ἐὰν νήφειν βουλώμεθα ταπεινοφροσύνης διδασκαλία.
Ὅταν γὰρ ἐννοήσωμεν πόθεν ἔσχε τὴν ἀρχὴν τῆς συστάσεως ἡ φύσις ἡ ἡμετέρα κἂν μυριάκις τὰς ὀφρῦς ἀνασπάσωμεν συστελλόμεθα ταπεινούμεθα τὴν οὐσίαν ἑαυτῶν ἀναλογιζόμενοι μετριάζειν παιδευόμεθα.
Διὰ τοῦτο γὰρ καὶ ὁ Θεὸς κηδόμενος ἡμῶν τῆς σωτηρίας οὕτως ὡδήγησε τοῦ προφήτου τὴν γλῶτταν πρὸς τὴν ἡμετέραν διδασκαλίαν.
Ἐπειδὴ γὰρ εἶπε προλαβοῦσα ἡ θεία Γραφή Καὶ ἐποίησεν ὁ Θεὸς τὸν ἄνθρωπον κατ' εἰκόνα Θεοῦ ἐποίησεν αὐτὸν καὶ τὴν ἀρχὴν αὐτῷ πᾶσαν παρέδωκε τῶν ὁρωμένων μὴ ἀγνοῶν τῆς οἰκείας οὐσίας τὴν σύστασιν μεγάλα φαντασθῇ καὶ ὑπερβῇ τοὺς οἰκείους ὅρους διὰ τοῦτο ἐπαναλαμβάνουσα διδάσκει καὶ τὸν τρόπον τῆς συστάσεως καὶ τῆς γενέσεως τὴν ἀρχὴν καὶ ὅθεν ὁ πρῶτος ἄνθρωπος παρήχθη καὶ πῶς παρήχθη.
Εἰ γὰρ καὶ μετὰ ταύτην τὴν διδασκαλίαν καὶ μετὰ τὸ γνῶναι ὅτι ἀπὸ τῆς γῆς ἔχει τὴν ἀρχὴν τῆς συστάσεως ἐξ ἧς τὰ σπέρματα ἐξ ἧς τὰ ἄλογα ζῶα εἰ καὶ ἡ διάπλασις καὶ τῆς ψυχῆς ἡ οὐσία ἡ ἀσώματος πολλὴν αὐτῷ τὴν προεδρίαν διὰ τὴν τοῦ Θεοῦ φιλανθρωπίαν κεχάρισται διὰ γὰρ ταύτην καὶ τὸ λογικὸς εἶναι καὶ τὴν κατὰ πάντων ἀρχὴν ἐδέξατο εἰ τοίνυν καὶ ταῦτα μαθὼν διὰ τὴν παρὰ τοῦ ὄφεως ἀπάτην ἰσοθεΐαν ἐφαντάσθη ὁ ἐκ γῆς πλασθείς εἰ τῇ πρώτῃ διηγήσει ἠρκέσθη ὁ μακάριος οὗτος προφήτης καὶ μὴ ἐπαναλαβὼν πάντα μετὰ ἀκριβείας ἡμᾶς ἐδίδαξε ποῦ οὐκ ἂν μανίας ἐξωκείλαμεν εʹ.
Ὥστε μέγιστον ἡμῖν ἐστιν εἰς διδασκαλίαν φιλοσοφίας τὸ μαθεῖν πόθεν ἐξ ἀρχῆς τὴν σύστασιν τῆς οὐσίας ἐσχήκαμεν.
Καὶ ἔπλασε φησὶν ὁ Θεὸς τὸν ἄνθρωπον χοῦν λαβὼν ἀπὸ τῆς γῆς καὶ ἐνεφύσησεν εἰς τὸ πρόσωπον αὐτοῦ πνοὴν ζωῆς.
Ἐπειδὴ ἀνθρώποις διελέγετο οὐ δυναμένοις ἑτέρως ἀκοῦσαι ἢ ὡς ἀκοῦσαι ἡμᾶς δυνατὸν ἦν οὕτω τῇ παχύτητι τῶν λόγων κέχρηται καὶ ἵνα διδάξῃ ἡμᾶς ὅτι τοῦτον τὸν ἐκ τῆς γῆς πλασθέντα ἡ φιλανθρωπία τοῦ Δεσπότου ἐβουλήθη καὶ ψυχῆς οὐσίαν ἔχειν λογικὴν δι' ἧς τὸ ζῶον τοῦτο ἄρτιον καὶ τέλειον ἀπεδείκνυτο.
Καὶ ἐνεφύσησε φησὶν εἰς τὸ πρόσωπον αὐτοῦ πνοὴν ζωῆς.
Ζωτικὴν φησὶν ἐνέργειαν τὸ ἐμφύσημα ἐχαρίσατο τῷ ἐκ γῆς πλασθέντι καὶ τοῦτο ἐγένετο σύστασις τῆς οὐσίας τῆς ψυχῆς.
Ἐπήγαγε γοῦν Καὶ ἐγένετο ὁ ἄνθρωπος εἰς ψυχὴν ζῶσαν.
Ἐκεῖνος ὁ πλασθεὶς ὁ ἀπὸ τοῦ χοὸς δεξάμενος τὸ ἐμφύσημα τὴν πνοὴν τῆς ζωῆς Ἐγένετο φησὶν εἰς ψυχὴν ζῶσαν.
Τί ἐστιν Εἰς ψυχὴν ζῶσαν Ἐνεργοῦσαν ἔχουσαν ὑπηρετούμενα τὰ μέλη τοῦ σώματος ταῖς αὐτῆς ἐνεργείαις καὶ τῷ βουλήματι αὐτῆς ἑπόμενα.
Ἀλλ' οὐκ οἶδ' ὅπως ἡμεῖς ἀντεστρέψαμεν τὴν τάξιν καὶ τοσαύτη γέγονεν ἡ τῆς κακίας ἐπίτασις ὡς ταύτην ἀναγκάζειν τοῖς τῆς σαρκὸς βουλήμασιν ἐξακολουθεῖν καὶ τὴν ἐν τάξει δεσποίνης ὀφείλουσαν προκαθῆσθαι καὶ ἐπιτάττειν καταβιβάσαντες ἀπὸ τοῦ θρόνου ὑπακούειν ταῖς τῆς σαρκὸς ἡδοναῖς καταναγκάζομεν ἀγνοοῦντες αὐτῆς τὴν εὐγένειαν καὶ ὅση ταύτης ἡ προεδρία τυγχάνει.
Ἐννόησον γάρ μοι τὴν τάξιν τῆς διαπλάσεως καὶ λογίζου πρὸ τοῦ ἐμφυσήματος τοῦ Δεσπότου ὅπερ αὐτῷ γέγονεν εἰς πνοὴν ζωῆς καὶ ἐγένετο εἰς ψυχὴν ζῶσαν τί ἦν ὁ πλασθείς.
Ἁπλῶς εἰκὼν ἄψυχος καὶ ἀνενέργητος καὶ εἰς οὐδὲν χρήσιμος ὥστε τὸ πᾶν καὶ τὸ εἰς τοσαύτην αὐτὸν τιμὴν ἀγαγὸν ἐκεῖνό ἐστι τὸ παρὰ τοῦ Θεοῦ γεγονὸς εἰς αὐτὸν ἐμφύσημα.
Καὶ ἵνα τοῦτο μὴ ἐκ τῶν τότε γεγενημένων ἀλλὰ καὶ ἐκ τῶν νῦν καθ' ἑκάστην ἡμέραν συμβαινόντων κατίδοις ἐννόει μοι μετὰ τὴν τῆς ψυχῆς ἔξοδον τὸ σῶμα τοῦτο πῶς ἀηδὲς καὶ ἀτερπὲς φαίνεται καὶ τί λέγω ἀηδὲς καὶ ἀτερπές πῶς φευκτὸν δυσωδίας ἐμπεπλησμένον πάσης ἀμορφίας πεπληρωμένον τὸ πρὸ τούτου ἡνίκα τὴν ψυχὴν εἶχεν ἡνιοχοῦσαν φαιδρὸν χαρίεν πολλῆς τῆς εὐμορφίας ἐμπεπλησμένον πολλῆς τῆς συνέσεως πεπληρωμένον πολλὴν ἐπιτηδειότητα ἔχον πρὸς τὴν τῶν ἀγαθῶν πράξεων ἐνέργειαν.
Ταῦτα δὴ πάντα ἐννοοῦντες καὶ λογιζόμενοι τὴν εὐγένειαν τῆς ἡμετέρας ψυχῆς μηδὲν ἀνάξιον αὐτῆς διαπραττώμεθα μηδὲ καταῤῥυπαίνωμεν αὐτὴν ταῖς ἀτόποις πράξεσι καθέλκοντες αὐτὴν εἰς τὴν τῆς σαρκὸς ὑποταγὴν καὶ περὶ τὴν οὕτως εὐγενῆ καὶ τοσαύτης ἠξιωμένην προεδρίας οὕτως ἀσυμπαθεῖς γινόμενοι καὶ ἀγνώμονες.
Διὰ γὰρ τὴν ταύτης οὐσίαν ἡμεῖς οἱ σώματι συμπεπλεγμένοι ἐὰν βουληθῶμεν δυνησόμεθα τῆς παρὰ τοῦ Θεοῦ ῥοπῆς ἡμῖν συνεφαπτομένης ταῖς ἀσωμάτοις ἁμιλλᾶσθαι δυνάμεσι καὶ ἐν γῇ βαδίζοντες ὡς ἐν οὐρανῷ διάγοντες οὕτω πολιτεύεσθαι καὶ μηδὲν ἐκείνων ἔλαττον ἔχειν ἀλλὰ τάχα κατά τι καὶ πλέον καὶ πῶς ἐγὼ λέγω.
Ὅταν γὰρ εὑρεθῇ τις μετὰ τὸ σώματι φθαρτῷ συμπεπλέχθαι τὰ αὐτὰ ταῖς ἄνω δυνάμεσι πολιτευόμενος πῶς οὐ πλείονος ἀξιωθήσεται τῆς παρὰ τοῦ Θεοῦ ῥοπῆς ὅτι καὶ ταῖς ἀνάγκαις τοῦ σώματος ὑποκείμενος ἀκέραιον τῆς ψυχῆς τὴν εὐγένειαν διετήρησε Καὶ τίς ἂν δυνηθείη φησὶ τοιοῦτος εὑρεθῆναί ποτε Εἰκότως ἀδύνατον ἡμῖν τὸ πρᾶγμα νενόμισται διὰ τὸν πολὺν τῆς ἀρετῆς αὐχμόν.
Εἰ δὲ βούλει μαθεῖν ὅτι οὐκ ἔστι τοῦτο τῶν ἀδυνάτων ἐννόησόν μοι ἐξ ἀρχῆς μέχρι τοῦ παρόντος τοὺς εὐαρεστήσαντας τῷ Δεσπότῃ τὸν μέγαν Ἰωάννην ἐκεῖνον τὸν τῆς στείρας υἱὸν τὸν τῆς ἐρήμου πολίτην Παῦλον τὸν τῆς οἰκουμένης διδάσκαλον καὶ πάντα τῶν ἁγίων τὸν ὁρμαθὸν οἳ τῆς αὐτῆς ἡμῖν φύσεως ἐτύγχανον ταῖς αὐταῖς ἀνάγκαις τοῦ σώματος ὑποκείμενοι καὶ μηκέτι λοιπὸν ἀδύνατον εἶναι τὸ πρᾶγμα νόμιζε μηδὲ ὀκνηρότερος γίνου περὶ τὴν ἀρετὴν τοσαύτας λαβὼν τὰς ἀφορμὰς παρὰ τοῦ Δεσπότου πρὸς τὸ μετ' εὐκολίας αὐτὴν ἀσπάσασθαι.
Καὶ γὰρ εἰδὼς ὁ φιλάνθρωπος ἡμῶν Δεσπότης τὸ ἀσθενὲς ἡμῶν τῆς προαιρέσεως καὶ τὸ εὐόλισθον μεγάλα φάρμακα ἡμῖν κατέλιπε τὴν ἐκ τῶν Γραφῶν ἀνάγνωσιν ἵνα ταῦτα ἐπιθέντες ἑαυτοῖς συνεχῶς καὶ τοὺς βίους ἀναλογιζόμενοι τῶν θαυμαστῶν ἐκείνων καὶ μεγάλων ἀνδρῶν εἰς ζῆλον ἐναγώμεθα καὶ μὴ ἀμελῶμεν τῆς ἀρετῆς ἀλλὰ φεύγωμεν κακίαν καὶ πάντα ποιῶμεν ὥστε μὴ ἀναξίους ἑαυτοὺς καταστῆσαι τῶν ἀποῤῥήτων ἐκείνων ἀγαθῶν ὧν γένοιτο πάντας ἡμᾶς ἐπιτυχεῖν χάριτι καὶ φιλανθρωπίᾳ τοῦ Κυρίου ἡμῶν Ἰησοῦ Χριστοῦ μεθ' οὗ τῷ Πατρὶ ἅμα τῷ ἁγίῳ Πνεύματι δόξα κράτος τιμὴ νῦν καὶ ἀεὶ καὶ εἰς τοὺς αἰῶνας τῶν αἰώνων.
Ὁρῶν ὑμῶν τὸν πόθον τὸν ἀκόρεστον καὶ τὴν ἐπιθυμίαν τὴν πολλὴν καὶ συντεταμένην τὴν διάνοιαν καὶ πάντας κεχηνότας καὶ ἀνεπτερωμένους πρὸς τὴν πνευματικὴν διδασκαλίαν καίτοι πολλὴν ἐμαυτῷ πενίαν συνειδὼς συνεχῶς καὶ καθ' ἑκάστην ἡμέραν τὴν πτωχὴν ταύτην καὶ εὐτελῆ τράπεζαν ὑμῖν παρατιθέναι σπουδάζω θαῤῥῶν ὅτι τῇ ἐπιθυμίᾳ ἐκκαιόμενοι μετὰ προθυμίας δέξεσθε τὰ λεγόμενα ἐπεὶ καὶ ἐπὶ τῶν αἰσθητῶν ἐδεσμάτων τοῦτο συμβαῖνον ἴδοι τις ἄν.
Ὅταν μὲν γὰρ διεγηγερμένην ἔχωσι τὴν ὄρεξιν οἱ δαιτυμόνες κἂν πτωχή τις τυγχάνῃ ἡ τράπεζα κἂν εὐτελὴς ᾖ ὁ ἑστιάτωρ μετὰ πολλῆς τῆς ἡδονῆς δαπανῶσι τὰ παρατιθέμενα ὅταν δὲ καταβεβλημένην ἔχωσιν ὄρεξιν οἱ ἑστιώμενοι κἂν πολυτελὴς τυγχάνῃ ἡ τράπεζα καὶ ἔχῃ καὶ διάφορα τὰ ἐδέσματα οὐδὲν ὄφελος οὐκ ὄντων τῶν δυναμένων χρήσασθαι τοῖς παρασκευασθεῖσιν.
Ἐνταῦθα δὲ ἐπειδὴ διὰ τὴν τοῦ Θεοῦ χάριν καὶ ἡ προθυμία ὑμῶν διεγηγερμένη τυγχάνει καὶ ἡ τράπεζα πνευματικὴ μετὰ πολλοῦ τοῦ πόθου καὶ αὐτοὶ λέγομεν εἰδότες ὅτι νηφούσαις ἀκοαῖς παρατιθέμεθα τὰ θεῖα ταῦτα διδάγματα.
Ἐπεὶ καὶ γηπόνος ἐπειδὰν λιπαρὰν εὕρῃ καὶ βαθύγειον ἄρουραν τὰ παρ' ἑαυτοῦ πάντα εἰς αὐτὴν ἐπιδειξάμενος καὶ τοὺς αὔλακας ἀνατεμὼν καὶ τὸ ἄροτρον ἑλκύσας καὶ τὰς ἀκάνθας ἀνασπάσας μετὰ δαψιλείας καταβάλλει τὰ σπέρματα καὶ ταῖς χρησταῖς ἐλπίσιν ἤδη τρεφόμενος καθ' ἑκάστην ἡμέραν τὴν βλάστησιν ἀναμένει τῶν καταβληθέντων τῷ γονίμῳ τῆς γῆς προσέχων καὶ πολλαπλασίονα τῶν σπερμάτων ἕτοιμος ὢν ὑποδέξασθαι τὸν ἀμητόν.
Κατὰ τὸν αὐτὸν δὴ τρόπον καὶ ἡμεῖς ὁρῶντες ὑμῶν ἐφ' ἑκάστης ἡμέρας αὐξανομένην τὴν προθυμίαν τὸν πόθον ἀκμάζοντα τὴν σπουδὴν ἐπίδοσιν λαμβάνουσαν καὶ περὶ ὑμῶν χρηστὰς ἔχομεν τὰς ἐλπίδας καὶ αὐτοὶ πλείονι προθυμίᾳ καὶ σπουδῇ τὰ εἰς δύναμιν ἡμετέραν εἰσφέρειν ἐπειγόμεθα εἰς οἰκοδομὴν τῆς ὑμετέρας ἀγάπης εἰς δόξαν Θεοῦ εἰς καύχημα τῆς τοῦ Θεοῦ Ἐκκλησίας.
Φέρε οὖν εἰ δοκεῖ μικρὰ τῶν πρῴην εἰρημένων ἀναλαβόντες ἀκολούθως τοῖς σήμερον ἀναγνωσθεῖσιν ἐπεξέλθωμεν.
Τί δὲ ἡμῖν ἦν τὸ πρῴην κινούμενον καὶ μέχρι ποῦ τὸν λόγον ἐκτείναντες κατελύσαμεν τὴν διδασκαλίαν ἀναγκαῖον εἰπεῖν.
Καὶ ἔπλασε φησὶν ὁ Θεὸς τὸν ἄνθρωπον χοῦν λαβὼν ἀπὸ τῆς γῆς καὶ ἐνεφύσησεν εἰς τὸ πρόσωπον αὐτοῦ πνοὴν ζωῆς καὶ ἐγένετο ὁ ἄνθρωπος εἰς ψυχὴν ζῶσαν.
Ὅπερ τότε ἔλεγον τοῦτο καὶ νῦν ἐρῶ καὶ διηνεκῶς λέγων οὐ παύσομαι ὅτι πολλὴ καὶ ἄφατος ἡ φιλανθρωπία τοῦ κοινοῦ πάντων Δεσπότου ἡ περὶ τὸ γένος τὸ ἡμέτερον.
Καὶ γὰρ πολλῇ συγκαταβάσει ἐχρήσατο διὰ τὴν σωτηρίαν τὴν ἡμετέραν καὶ πολλῆς τιμῆς ἠξίωσε τουτὶ τὸ ζῶον τὸν ἄνθρωπον λέγω καὶ διὰ ῥημάτων καὶ διὰ πραγμάτων δεικνὺς ὡς πάντων τῶν ὁρωμένων πλείονα τὴν περὶ αὐτὸν κηδεμονίαν ἐπιδείκνυται.
Οὐδὲν γὰρ κωλύει καὶ σήμερον τὰ αὐτὰ διερευνήσασθαι ἐπὶ τῆς ὑμετέρας ἀγάπης.
Καθάπερ γὰρ ἡ τῶν θυμιαμάτων φύσις ὅσῳ ἂν ὑπὸ τῶν δακτύλων τῶν ἡμετέρων περιστρέφηται πλείονα τὴν εὐωδίαν παρέχει τὸν αὐτὸν δὴ τρόπον καὶ ἐπὶ τῶν Γραφῶν ἔστιν ἰδεῖν γινόμενον ὅσῳ ἄν τις ἐπὶ πλέον ταύτας ἐπιέναι σπουδάζοι τοσούτῳ μᾶλλον κατοπτεύειν δύναται τὸν ἐγκεκρυμμένον θησαυρὸν καὶ πολὺν καὶ ἄφατον τὸν πλοῦτον ἐντεῦθεν καρποῦσθαι.
Καὶ ἔπλασε φησὶν ὁ Θεὸς τὸν ἄνθρωπον χοῦν λαβὼν ἀπὸ τῆς γῆς.
Σκόπει μοι τὴν διαφορὰν εὐθέως ἐξ αὐτοῦ τοῦ προοιμίου τῶν λόγων.
Ἐπὶ μὲν γὰρ τῶν ἄλλων ἁπάντων τῶν δημιουργηθέντων ἐδίδαξεν ἡμᾶς ὁ μακάριος Μωϋσῆς τὸν τρόπον λέγων τῆς δημιουργίας ὅτι Εἶπεν ὁ Θεὸς γενηθήτω φῶς καὶ ἐγένετο φῶς Γενηθήτω στερέωμα καὶ Συναχθήτω τὸ ὕδωρ φησί καὶ Γενηθήτωσαν φωστῆρες καὶ Βλαστησάτω ἡ γῆ βοτάνην χόρτου καὶ Ἐξαγαγέτω τὰ ὕδατα ἑρπετὰ ψυχῶν ζωσῶν καὶ Ἐξαγαγέτω ἡ γῆ ψυχὴν ζῶσαν.
Εἶδες πῶς λόγῳ τὰ πάντα ἐδημιουργήθη Ἀλλ' ἴδωμεν λοιπὸν ἐπὶ τῆς τοῦ ἀνθρώπου δημιουργίας τί φησι.
Καὶ ἔπλασεν ὁ Θεὸς τὸν ἄνθρωπον.
Ὅρα πῶς διὰ τῆς τῶν ῥημάτων συγκαταβάσεως οἷς διὰ τὴν ἡμετέραν ἀσθένειαν ἐχρήσατο ὁμοῦ καὶ τὸν τρόπον τῆς δημιουργίας διδάσκει καὶ τὸ ἐνηλλαγμένον καὶ μονονουχὶ ἵνα ἀνθρωπίνως εἴπω ταῖς χερσὶν αὐτὸν διαπλαττόμενον ὑποδείκνυσι τοῦ Θεοῦ καθὼς καὶ ἕτερος προφήτης φησίν Αἱ χεῖρές σου ἐποίησάν με καὶ ἔπλασάν με.
Εἰ γὰρ προσέταξεν ἁπλῶς εἰπέ μοι ἐκ τῆς γῆς ἀναδοθῆναι τὸν ἄνθρωπον οὐκ ἂν παρήχθη τὸ προσταχθέν Ἀλλ' ἵνα διὰ τοῦ τρόπου τῆς δημιουργίας διδασκαλίαν ἡμῖν ἐναποθῆται διηνεκῆ ὥστε μὴ πλέον τι τῆς φύσεως φαντάζεσθαι διὰ τοῦτο οὕτω μετὰ ἀκριβείας ἅπαντα διηγεῖται καί φησιν Ἔπλασεν ὁ Θεὸς τὸν ἄνθρωπον χοῦν λαβὼν ἀπὸ τῆς γῆς.
Ὅρα καὶ ἐν τούτῳ αὐτῷ τὴν τιμήν.
Οὐ γὰρ ἁπλῶς γῆν λαμβάνει ἀλλὰ χοῦν τὸ λεπτότατον ὡς ἂν εἴποι τις τῆς γῆς καὶ τοῦτον αὐτὸν τὸν χοῦν τὸν ἀπὸ τῆς γῆς τῷ οἰκείῳ προστάγματι εἰς σώματος φύσιν μετέστησεν.
Ὥσπερ γὰρ αὐτὴν τὴν οὐσίαν τῆς γῆς οὐχ ὑφεστῶσαν παρήγαγεν οὕτω καὶ νῦν ὅτε ἐβουλήθη τὸν χοῦν ἀπὸ τῆς γῆς εἰς σῶμα μετέστησεν.
Ἐνταῦθα ἀναβοῆσαι καλὸν τὸ παρὰ τοῦ μακαρίου Δαυῒδ εἰρημένον Τίς λαλήσει τὰς δυναστείας τοῦ Κυρίου ἀκουστὰς ποιήσει πάσας τὰς αἰνέσεις αὐτοῦ ὅτι ἀπὸ χοὸς τοιοῦτον ζῶον ἀνέδειξε καὶ εἰς τοσαύτην τιμὴν ἀνήγαγε καὶ τοσαύτας εὐεργεσίας εἰς αὐτὸν ἐξ ἀρχῆς καὶ ἐκ προοιμίων ἐπιδείκνυται δεικνὺς διὰ πάντων τὴν οἰκείαν φιλανθρωπίαν.
Καὶ ἐνεφύσησε φησὶν εἰς τὸ πρόσωπον αὐτοῦ πνοὴν ζωῆς καὶ ἐγένετο ὁ ἄνθρωπος εἰς ψυχὴν ζῶσαν.
Ἐνταῦθά τινες τῶν ἀγνωμόνων ἐξ οἰκείων λογισμῶν κινούμενοι καὶ οὐδὲν θεοπρεπὲς ἐννοοῦντες οὔτε τὴν συγκατάβασιν τῶν ῥημάτων λογιζόμενοι λέγειν ἐπιχειροῦσιν ὅτι ἐκ τῆς τοῦ Θεοῦ οὐσίας ἐστὶν ἡ ψυχή.
Ὢ τῆς μανίας ὢ τῆς παραφροσύνης πόσας ὁδοὺς ἀπωλείας ὁ διάβολος ἔτεμε τοῖς αὐτὸν θεραπεύειν βουλομένοις Καὶ ἵνα μάθῃς σκόπει πῶς ἀπεναντίας ἀλλήλοις ἔρχονται.
Οἱ μὲν γὰρ αὐτῶν ἐπιλαβόμενοι τῆς λέξεως τῆς λεγούσης ὅτι Ἐνεφύσησε λέγουσιν ὅτι ἐκ τῆς οὐσίας τοῦ Θεοῦ τυγχάνουσιν αἱ ψυχαί ἕτεροι πάλιν φασὶν ὅτι καὶ εἰς τὴν τῶν ἀτιμοτάτων ἀλόγων οὐσίαν μεθίστανται αὗται.
Τί ταύτης τῆς ἀνοίας χεῖρον γένοιτ' ἄν Ἐπειδὴ γὰρ ἐσκοτίσθη ὁ λογισμὸς αὐτῶν καὶ τὸν ἀληθῆ τῆς Γραφῆς νοῦν ἠγνόησαν καθάπερ πηρωθέντες τὸ ὄμμα τῆς διανοίας ἀπεναντίας ἀλλήλοις κατὰ κρημνῶν φέρονται οἱ μὲν ὑπὲρ τὴν ἀξίαν αὐτὴν ἀνάγοντες οἱ δὲ παρὰ τὴν ἀξίαν κατάγοντες.
Εἰ γὰρ μέλλοιεν διὰ τὸ λέγειν τὴν Γραφὴν Ἐνεφύσησεν εἰς τὸ πρόσωπον αὐτοῦ καὶ στόμα περιτιθέναι τῷ Θεῷ ἀνάγκη καὶ χεῖρας αὐτῷ περιάπτειν ἐπειδὴ εἶπεν Ἔπλασε τὸν ἄνθρωπον.
Ἀλλ' ἵνα μὴ βουλόμενοι τὴν ἐκείνων ληρωδίαν εἰς μέσον προτιθέναι ἀναγκαζώμεθα καὶ αὐτοὶ τὰ μὴ πρέποντα φθέγγεσθαι φέρε δὴ λοιπὸν τὴν μὲν ἄνοιαν αὐτῶν καὶ τὴν πολλὴν φρενοβλάβειαν ἐκτρεπώμεθα κατακολουθήσωμεν δὲ τῷ σκοπῷ τῆς θείας Γραφῆς ἑαυτὴν ἑρμηνευούσης μόνον ἐὰν ἡμεῖς μὴ τῇ παχύτητι τῶν ῥημάτων προσέχωμεν ἀλλ' ἐκεῖνο ἐννοῶμεν ὅτι αἰτία τῆς τῶν λέξεων παχύτητος ἡ ἀσθένεια τυγχάνει ἡ ἡμετέρα.
Οὐδὲ γὰρ ἦν ἑτέρως τὴν ἀκοὴν τὴν ἀνθρωπίνην δέξασθαι τὰ λεγόμενα μὴ τοσαύτης ἀπολαύσασαν τῆς συγκαταβάσεως.
Ἐννοοῦντες τοίνυν καὶ τὴν ἑαυτῶν ἀσθένειαν καὶ ὅτι περὶ Θεοῦ ἐστι τὰ λεγόμενα οὕτω δεχώμεθα τὰ εἰρημένα ὡς εἰκὸς περὶ Θεοῦ λέγεσθαι μὴ εἰς σωμάτων σχηματισμὸν καὶ μελῶν σύνθεσιν τὸ Θεῖον κατάγοντες ἀλλὰ θεοπρεπῶς ἅπαντα νοοῦντες.
Ἁπλοῦν γὰρ καὶ ἀσύνθετον καὶ ἀσχημάτιστον τὸ Θεῖον ἐπεὶ εἰ μέλλοιμεν ἐξ ἑαυτῶν ὁρμώμενοι καὶ μελῶν σύνθεσιν περιτιθέναι τῷ Θεῷ λανθάνομεν ἑαυτοὺς εἰς τὴν Ἑλληνικὴν ἀσέβειαν ἐκπίπτοντες.
Ὅταν οὖν ἀκούσῃς τῆς Γραφῆς λεγούσης Ἔπλασεν ὁ Θεὸς τὸν ἄνθρωπον τὴν αὐτὴν νόει δύναμιν τῷ Γενηθήτω καὶ πάλιν ὅταν ἀκούσῃς ὅτι Ἐνεφύσησεν εἰς τὸ πρόσωπον αὐτοῦ πνοὴν ζωῆς τοῦτο πάλιν λογίζου ὅτι ἔδοξεν αὐτῷ καθάπερ τὰς ἀσωμάτους δυνάμεις παρήγαγεν οὕτω καὶ τὸ σῶμα τοῦτο τὸ ἀπὸ τοῦ χοὸς ψυχὴν ἔχειν λογικὴν τὴν τοῖς μέλεσι τοῦ σώματος κεχρῆσθαι δυναμένην.
Δημιουργηθὲν γὰρ τουτὶ τὸ σῶμα κατὰ τὸ πρόσταγμα τοῦ Δεσπότου καθάπερ ὄργανον ἔκειτο δεόμενον τοῦ κινοῦντος αὐτὸ μᾶλλον δὴ καθάπερ λύρα χρῄζουσά τινος τοῦ δυναμένου διὰ τῆς οἰκείας τέχνης καὶ σοφίας ὥσπερ διὰ δονάκων τινῶν διὰ τῶν μελῶν τῶν ἐν ἑαυτῷ τὴν προσήκουσαν μελῳδίαν ἀναφέρειν τῷ Δεσπότῃ.
Ἐνεφύσησε φησὶν εἰς τὸ πρόσωπον αὐτοῦ πνοὴν ζωῆς καὶ ἐγένετο ὁ ἄνθρωπος εἰς ψυχὴν ζῶσαν.
Τί ἐστιν Ἐνεφύσησε πνοὴν ζωῆς Τὸ σῶμα φησὶ τοῦτο τὸ δημιουργηθὲν ἐβουλήθη καὶ προσέταξε ζωτικὴν ἔχειν δύναμιν ἥτις ἐγένετο τῷ ζώῳ εἰς ψυχὴν ζῶσαν τοῦτ' ἔστιν ἐνεργοῦσαν καὶ τὴν ἑαυτῆς τέχνην διὰ τῆς τῶν μελῶν κινήσεως ἐπιδείκνυσθαι δυναμένην.
Καὶ σκόπει καὶ ἐν αὐτῷ τούτῳ τὴν διαφορὰν τοῦ θαυμαστοῦ τούτου ζώου τοῦ λογικοῦ καὶ τῆς τῶν ἀλόγων δημιουργίας.
Ἐπ' ἐκείνων μὲν γάρ φησιν Ἐξαγαγέτω τὰ ὕδατα ἑρπετὰ ψυχῶν ζωσῶν καὶ ὁμοῦ ἀνεδίδοτο ἐκ τῶν ὑδάτων ζῶα ἔμψυχα καὶ ἐπὶ τῆς γῆς πάλιν ὡσαύτως Ἐξαγαγέτω ἡ γῆ ψυχὴν ζῶσαν.
Ἐπὶ δὲ τοῦ ἀνθρώπου οὐχ οὕτως ἀλλὰ πρότερον ἀπὸ τοῦ χοὸς τὸ σῶμα δημιουργεῖται καὶ μετὰ ταῦτα ἡ ζωτικὴ δύναμις αὐτῷ δίδοται ὅπερ ἐστὶν ἡ τῆς ψυχῆς οὐσία.
Διὰ τοῦτο καὶ περὶ τῶν ἀλόγων ἔλεγε Μωϋσῆς ὅτι Τὸ αἷμα αὐτοῦ ἡ ψυχὴ αὐτοῦ ἐστιν.
Ἐπὶ δὲ τοῦ ἀνθρώπου οὐσία τίς ἐστιν ἀσώματος καὶ ἀθάνατος πολλὴν πρὸς τὸ σῶμα τὴν ὑπεροχὴν κεκτημένη καὶ τοσαύτην ὅσην εἰκὸς τὸ ἀσώματον τοῦ σώματος.
Ἀλλ' ἴσως εἴποι τις ἂν καὶ τίνος ἕνεκεν εἰ τιμιώτερον ἡ ψυχὴ τοῦ σώματος τὸ ἔλαττον πρῶτον δημιουργεῖται καὶ τότε τὸ μεῖζον καὶ ὑπερέχον Οὐχ ὁρᾷς ἀγαπητὲ ὅτι καὶ ἐπὶ τῆς κτίσεως τὸ αὐτὸ τοῦτο γέγονεν Ὥσπερ γὰρ οὐρανὸς καὶ γῆ καὶ ἥλιος καὶ σελήνη καὶ τὰ ἄλλα πάντα ἐδημιουργήθη καὶ τὰ ζῶα τὰ ἄλογα καὶ μετὰ ταῦτα ἅπαντα ὁ ἄνθρωπος ὁ τούτων ἁπάντων τὴν ἀρχὴν μέλλων ἐγχειρίζεσθαι τὸν αὐτὸν δὴ τρόπον καὶ ἐν αὐτῇ τῇ διαπλάσει τοῦ ἀνθρώπου πρότερον τὸ σῶμα παράγεται καὶ τότε ἡ ψυχὴ ἡ τιμιωτέρα.
Ὃν γὰρ τρόπον τὰ ἄλογα τὰ πρὸς ὑπηρεσίαν μέλλοντα τῷ ἀνθρώπῳ εἶναι χρήσιμα πρὸ τοῦ ἀνθρώπου δημιουργεῖται ἵνα ἑτοίμην ἔχῃ τὴν ὑπηρεσίαν ὁ μέλλων τῆς τούτων χρείας ἀπολαύειν οὕτω καὶ πρὸ τῆς ψυχῆς τὸ σῶμα δημιουργεῖται ἵνα ἐπειδὰν κατὰ τὴν ἀπόῤῥητον αὐτοῦ σοφίαν ἡ ψυχὴ παραχθῇ ἔχῃ τὰς οἰκείας ἐνεργείας ἐπιδείκνυσθαι διὰ τῆς τοῦ σώματος κινήσεως.
Καὶ ἐφύτευσε φησὶν ὁ Θεὸς παράδεισον ἐν Ἐδὲμ κατὰ ἀνατολὰς καὶ ἔθετο ἐκεῖ τὸν ἄνθρωπον ὃν ἔπλασεν.
Ἐπειδὴ τὴν οἰκείαν φιλανθρωπίαν ἐπεδείξατο ὁ τῶν ὅλων Δεσπότης καὶ δι' ὃν πάντα τὰ ὁρώμενα ἐδημιούργησεν καὶ παρήγαγεν εἰς μέσον εὐθέως ἄρχεται τὰς εἰς αὐτὸν εὐεργεσίας κατατίθεσθαι.
Καὶ ἐφύτευσεν ὁ Θεὸς φησὶ παράδεισον ἐν Ἐδὲμ κατὰ ἀνατολάς.
Σκόπει καὶ ἐνταῦθα ἀγαπητὲ ὅτι ἐὰν μὴ θεοπρεπῶς τὰ ῥήματα δεχώμεθα εἰς βαθὺν κρημνὸν ἀνάγκη κατενεχθῆναι.
Τί γὰρ ἂν εἰπεῖν ἔχοιεν καὶ ἐπὶ τούτου τοῦ ῥήματος οἱ πάντα τὰ περὶ τοῦ Θεοῦ λεγόμενα ἀνθρωπίνως ἐκλαμβάνειν τολμῶντες Καὶ ἐφύτευσεν ὁ Θεὸς φησὶ παράδεισον.
Τί οὖν εἰπέ μοι σκαπάνης ἐδεήθη καὶ γεωργίας καὶ τῆς ἄλλης ἐπιμελείας ἵνα καλλωπίσῃ τὸν παράδεισον Μὴ γένοιτο.
Πάλιν γὰρ καὶ ἐνταῦθα τὸ Ἐφύτευσεν οὕτω δεῖ νοεῖν ὅτι προσέταξε παράδεισον ἐν τῇ γῇ γενέσθαι ὥστε τὸν παραχθέντα ἄνθρωπον τούτῳ ἐνδιαιτᾶσθαι.
Ὅτι γὰρ διὰ τοῦτον τὸν παράδεισον παρήγαγεν ἄκουσον αὐτῆς τῆς Γραφῆς λεγούσης Καὶ ἐφύτευσεν ὁ Θεὸς παράδεισον ἐν Ἐδὲμ κατὰ ἀνατολὰς καὶ ἔθετο ἐκεῖ τὸν ἄνθρωπον ὃν ἔπλασεν.
Διὰ τοῦτο καὶ τὸ ὄνομα τοῦ τόπου ἐντίθησιν ἐν τοῖς γράμμασιν ὁ μακάριος Μωϋσῆς ἵνα μὴ ἐξῇ τοῖς φλυαρεῖν μάτην βουλομένοις ἀπατᾷν τῶν ἀφελεστέρων τὰς ἀκοὰς καὶ λέγειν μὴ εἶναι ἐν τῇ γῇ τὸν παράδεισον ἀλλ' ἐν οὐρανῷ καὶ μυθολογίας τινὰς τοιαύτας ὀνειροπολεῖν.
Εἰ γὰρ καὶ τοσαύτῃ χρησαμένης ἀκριβείᾳ τῆς θείας Γραφῆς οὐ παρῃτήσαντό τινες τῶν ἐπὶ εὐγλωττίᾳ μεγαλοφρονούντων καὶ τῇ σοφίᾳ τῇ ἔξωθεν ἀπεναντίας τοῖς γεγραμμένοις φθέγγεσθαι καὶ εἰπεῖν μὴ ἐπὶ τῆς γῆς εἶναι τὸν παράδεισον καὶ πολλὰ ἕτερα τῶν εἰρημένων παρεγγυῶντες μὴ ὡς γέγραπται φρονεῖν ἀλλ' ἀπεναντίας ἔρχεσθαι καὶ τὰ ἐπὶ τῆς γῆς εἰρημένα περὶ τῶν ἐν οὐρανοῖς νομίζειν εἰρῆσθαι εἰ μὴ τῇ ταπεινότητι τούτων τῶν λόγων καὶ τῇ συγκαταβάσει ὁ μακάριος Μωϋσῆς ἐχρήσατο τοῦ ἁγίου Πνεύματος τὴν γλῶτταν αὐτοῦ κινοῦντος ποῦ οὐκ ἂν ἐξεκυλίσθησαν καίτοι γε τῆς ἁγίας Γραφῆς ἐπειδὰν βούληταί τι τοιοῦτον ἡμᾶς διδάσκειν ἑαυτὴν ἑρμηνευούσης καὶ οὐκ ἀφιείσης πλανᾶσθαι τὸν ἀκροατήν Ἀλλ' ἐπειδὴ οἱ πολλοὶ οὐ διὰ τὸ καρπώσασθαί τι κέρδος ἐκ τῶν θείων Γραφῶν ἀλλὰ τέρψεως ἕνεκεν τὰς ἀκοὰς ὑπέχουσι τοῖς τὰ παριστάμενα λέγουσι διὰ τοῦτο οὐ τοῖς ὠφελοῦσιν ἀλλὰ τοῖς τέρπειν μᾶλλον δυναμένοις προσέχειν σπουδάζουσι.
Διὸ παρακαλῶ πᾶσι τοῖς τοιούτοις τὰς ἀκοὰς ἀποτειχίσαντες τῷ κανόνι τῆς ἁγίας Γραφῆς κατακολουθήσωμεν.
Καὶ ὅταν ἀκούσῃς ἀγαπητὲ ὅτι Ἐφύτευσε παράδεισον ὁ Θεὸς ἐν Ἐδὲμ κατὰ ἀνατολὰς τὸ μὲν Ἐφύτευσε θεοπρεπῶς ἐπὶ Θεοῦ νόει ὅτι προσέταξε τὸ δὲ ἑξῆς πίστευε ὅτι καὶ παράδεισος γέγονε καὶ ἐν ἐκείνῳ τῷ τόπῳ ἔνθα καὶ ἡ Γραφὴ ἐπεσημήνατο.
Τὸ γὰρ μὴ πιστεύειν τοῖς ἐν τῇ θείᾳ Γραφῇ κειμένοις ἀλλ' ἕτερα ἐπεισάγειν ἐξ οἰκείας διανοίας πολὺν ἡγοῦμαι κίνδυνον φέρειν τοῖς τοῦτο ποιεῖν τολμῶσι.
Καὶ ἔθετο φησὶν ἐκεῖ τὸν ἄνθρωπον ὃν ἔπλασεν.
Ὅρα εὐθέως πόσην τὴν τιμὴν εἰς αὐτὸν ἐπιδείκνυται.
Ἔξω τοῦ παραδείσου τοῦτον δημιουργήσας εὐθέως αὐτὸν παραγαγὼν ἵνα διὰ τῶν πραγμάτων αἴσθησιν αὐτῷ τῆς εὐεργεσίας παράσχῃ καὶ γνῷ διὰ τῶν ἔργων τὴν τιμὴν ἣν εἰς αὐτὸν ἐπιδείκνυται εἰς τὸν παράδεισον αὐτὸν εἰσήγαγε Καὶ ἔθετο ἐκεῖ τὸν ἄνθρωπον ὃν ἔπλασε.
Καὶ τὸ Ἔθετο πάλιν οὕτω νοῶμεν ἀντὶ τοῦ προσέταξεν ἐκεῖ αὐτὸν διάγειν ἵνα καὶ ἡ ὄψις καὶ ἡ διαγωγὴ πολλὴν αὐτῷ τὴν ἡδονὴν παρέχῃ καὶ εἰς εὐχαριστίας εὐγνωμοσύνην αὐτὸν διεγείρῃ ἐννοοῦντα ὅσον εὐεργέτηται οὐδὲν οὐδέπω ἐπιδειξάμενος.
Μὴ τοίνυν ξενιζέτω σε ἡ τοῦ Ἔθετο λέξις ἔθος γὰρ ἀεὶ τῇ Γραφῇ δι' ἡμᾶς καὶ τὴν ὠφέλειαν τὴν ἡμετέραν ταῖς ἀνθρωπίναις κεχρῆσθαι λέξεσι.
Καὶ ἵνα μάθῃς ὅρα πῶς προλαβοῦσα καὶ ἐπὶ τῆς τῶν ἀστέρων δημιουργίας τῇ αὐτῇ λέξει ἐχρήσατο εἰποῦσα Καὶ ἔθετο αὐτοὺς ἐν τῷ στερεώματι τοῦ οὐρανοῦ οὐχ ἵνα ἐμπεπῆχθαι αὐτοὺς τῷ οὐρανῷ νοήσωμεν  ἀλλ' ἵνα διδάξῃ ὅτι ἐν τῷ οὐρανῷ αὐτοὺς εἶναι προσέταξε καθάπερ καὶ τὸν ἄνθρωπον ἐν τῷ παραδείσῳ διάγειν.
Καὶ ἐξανέτειλε φησὶν ὁ Θεὸς ἔτι ἐκ τῆς γῆς πᾶν ξύλον ὡραῖον εἰς ὅρασιν καὶ καλὸν εἰς βρῶσιν καὶ τὸ ξύλον τῆς ζωῆς ἐν μέσῳ τοῦ παραδείσου καὶ τὸ ξύλον τοῦ εἰδέναι γνωστὸν καλοῦ καὶ πονηροῦ.
Ἰδοὺ καὶ ἕτερον εὐεργεσίας εἶδος πάλιν διὰ τὴν εἰς τὸν δημιουργηθέντα τιμήν.
Ἐπειδὴ γὰρ αὐτὸν ἐν τῷ παραδείσῳ διάγειν ἐβουλήθη προσέταξεν ἐκ τῆς γῆς ἀναδοθῆναι δένδρα διάφορα ὁμοῦ καὶ τέρπειν αὐτὸν δυνάμενα διὰ τῆς θέας καὶ πρὸς βρῶσιν ἐπιτήδεια.
Πᾶν γὰρ ξύλον φησὶν ὡραῖον εἰς ὅρασιν τοῦτ' ἔστιν εἰς θέαν Καὶ καλὸν εἰς βρῶσιν τοῦτ' ἔστι καὶ εὐφραίνειν δυνάμενα διὰ τῆς ὄψεως καὶ ἡδονὴν πολλὴν παρέχοντα διὰ τῆς βρώσεως καὶ τῷ πλήθει δὲ καὶ τῇ ἀφθονίᾳ πολλὴν τὴν εὐφροσύνην προξενοῦντα τῷ μέλλοντι τούτων ἀπολαύειν.
Πᾶν γὰρ φησὶ ξύλον ὅπερ ἂν εἴπῃς ἀναδοθῆναι πεποίηκεν.
Εἶδες διαγωγὴν ἀταλαίπωρον εἶδες βίον θαυμαστόν Καθάπερ γὰρ ἄγγελός τις οὕτως ἐπὶ τῆς γῆς διέτριβεν ὁ ἄνθρωπος σῶμα μὲν περικείμενος ἔξω δὲ τῶν σωματικῶν ἀναγκῶν τυγχάνων καὶ καθάπερ βασιλεὺς ἁλουργίδι καὶ διαδήματι κεκοσμημένος καὶ πορφυρίδα ἀναβεβλημένος οὕτως ἐνετρύφα τῇ τοῦ παραδείσου διαγωγῇ μετὰ ἀδείας πολλὴν ἔχων τὴν ἀφθονίαν.
Καὶ τὸ ξύλον φησὶ τῆς ζωῆς ἐν μέσῳ τοῦ παραδείσου καὶ τὸ ξύλον τοῦ εἰδέναι γνωστὸν καλοῦ καὶ πονηροῦ.
Μετὰ τὸ διδάξαι ἡμᾶς ὅτι πᾶν ξύλον ἐξέδωκεν ἡ γῆ κατὰ τὸ τοῦ Δεσπότου πρόσταγμα καὶ ὡραῖον εἰς ὅρασιν καὶ καλὸν εἰς βρῶσιν τότε φησί Καὶ τὸ ξύλον τῆς ζωῆς ἐν μέσῳ τοῦ παραδείσου καὶ τὸ ξύλον τοῦ εἰδέναι γνωστὸν καλοῦ καὶ πονηροῦ.
Προειδὼς γὰρ ὁ φιλάνθρωπος Δεσπότης ὡς δημιουργὸς τὴν ἐκ τῆς πολλῆς ἀδείας μέλλουσαν τοῦ χρόνου προϊόντος τίκτεσθαι βλάβην ἀνῆκε καὶ τὸ ξύλον τῆς ζωῆς ἐν μέσῳ τοῦ παραδείσου καὶ τὸ ξύλον τοῦ εἰδέναι γνωστὸν καλοῦ καὶ πονηροῦ ἐπειδὴ μετ' οὐ πολὺ μέλλει τὴν τούτου ἀποχὴν αὐτῷ κελεύειν ἵνα εἰδέναι ἔχῃ ὅτι χάριτι καὶ φιλανθρωπίᾳ τὴν ἀπόλαυσιν ἔχει καὶ ἔστι Δεσπότης καὶ δημιουργὸς καὶ τῆς αὐτοῦ φύσεως καὶ πάντων τῶν ὁρωμένων.
Διὰ τοῦτο ἤδη τοῦ ξύλου τὴν μνήμην ἐποιήσατο καὶ διηγεῖται ἡμῖν ἐφεξῆς τῶν ποταμῶν τὰ ὀνόματα καὶ τούτων τὸν ἀφορισμὸν ὡς ἂν εἴποι τις καὶ ὅτι ἐξ ἐκείνου τοῦ τὴν ἀρδείαν τῷ παραδείσῳ παρέχοντος ἕτεροι εἰς τέσσαρας ἀρχὰς διαιρεθέντες οὕτω τὰ κλίματα τῆς γῆς διενείμαντο.
Ἀλλ' ἴσως οἱ τὰ ἀπὸ τῆς οἰκείας σοφίας φθέγγεσθαι βουλόμενοι πάλιν οὔτε ποταμοὺς συγχωροῦσιν εἶναι τοὺς ποταμοὺς οὔτε τὰ ὕδατα ὕδατα ἀλλ' ἕτερόν τι φαντάζεσθαι ἀναπείθουσι τοὺς ἐκδιδόναι αὐτοῖς τὰς ἀκοὰς αἱρουμένους.
Ἀλλ' ἡμεῖς παρακαλῶ τούτων μὲν μὴ ἀνεχώμεθα ἀλλ' ἀποφράττωμεν αὐτοῖς τὰς ἀκοὰς πειθώμεθα δὲ τῇ θείᾳ Γραφῇ καὶ τοῖς ὑπ' αὐτῆς εἰρημένοις κατακολουθοῦντες τὰ ὑγιῆ δόγματα σπουδάζωμεν ἐναποτίθεσθαι ταῖς ἑαυτῶν ψυχαῖς καὶ μετὰ τούτων καὶ βίου ἀκρίβειαν ἐπιδείκνυσθαι ἵνα καὶ ὁ βίος μαρτυρῇ τοῖς δόγμασι καὶ τὰ δόγματα τὸν βίον ἀξιοπιστότερον ἀποφαίνῃ.
Οὔτε γὰρ ἐὰν ἔχωμεν δόγματα μὲν ὀρθὰ βίου δὲ ἀμελῶμεν ὄφελος ἡμῖν ἔσται τι οὔτε ἐὰν βίον ἔχοντες τῶν ὀρθῶν δογμάτων ἀμελῶμεν κερδᾶναί τι χρήσιμον καὶ πρὸς σωτηρίαν ἡμετέραν δυνησόμεθα.
Προσήκει γὰρ εἰ βουλοίμεθα καὶ γεέννης ἐλευθερωθῆναι καὶ βασιλείας ἐπιτυχεῖν ἀμφοτέρωθεν κοσμεῖσθαι καὶ δογμάτων ὀρθότητι καὶ βίου ἐπιμελείᾳ.
Τί γὰρ ὄφελος εἰπέ μοι δένδρου εἰς ὕψος πολὺ ἐκτεινομένου καὶ τοῖς φύλλοις κομῶντος ὅταν καρποῦ ἔρημον ᾖ Οὕτω καὶ τὸν Χριστιανὸν οὐδὲν ὀνίνησι τὰ ὀρθὰ δόγματα ἐὰν τῆς κατὰ τὸν βίον πολιτείας ἀμελῇ.
Διὰ τοῦτο καὶ ὁ Χριστὸς τοὺς τοιούτους ἐμακάριζε λέγων Μακάριος ὁ ποιήσας καὶ διδάξας.
Τῆς γὰρ διὰ τῶν λόγων διδασκαλίας ἡ διὰ τῶν ἔργων ἀκριβεστέρα καὶ ἀξιοπιστοτέρα πολλῷ.
Ὁ γὰρ τοιοῦτος καὶ σιγῶν καὶ μὴ ὁρώμενος παιδεύειν δύναται τοὺς μὲν διὰ τῆς θέας τοὺς δὲ διὰ τῆς ἀκοῆς καὶ πολλῆς ἀπολαύσεται τῆς παρὰ τοῦ Θεοῦ εὐνοίας οὐ μόνον δι' ἑαυτοῦ ἀλλὰ καὶ διὰ τῶν εἰς αὐτὸν ὁρώντων παρασκευάζων δοξάζεσθαι τὸν ἑαυτοῦ Δεσπότην.
Ὁ τοιοῦτος διὰ μυρίων γλωσσῶν καὶ διὰ πολλῶν στομάτων τὰς εὐχαριστίας καὶ τοὺς ὕμνους ἀνοίσει τῷ τῶν ὅλων Θεῷ.
Οὐδὲ γὰρ οἱ γνώριμοι μόνον καὶ μάρτυρες τοῦ βίου ὄντες καὶ αὐτὸν θαυμάσονται καὶ τὸν αὐτοῦ Δεσπότην ἀλλὰ καὶ οἱ ἀγνοοῦντες παρ' ἑτέρων ταῦτα μανθάνοντες καὶ οἱ πόῤῥωθεν οἰκοῦντες καὶ οἱ μακρὰν ἀπῳκισμένοι καὶ οὐ φίλοι μόνον ἀλλὰ καὶ ἐχθροὶ αἰδεσθήσονται τῆς ἀρετῆς τὴν ὑπερβολήν.
Τοσαύτη γὰρ ταύτης ἡ ἰσχὺς ὡς καὶ τῶν πολεμούντων αὐτῇ ἀποφράττειν τὰ στόματα καὶ τὴν γλῶτταν ἐπιστομίζειν.
Καὶ ὥσπερ πρὸς τὰς ἀκτῖνας τὰς ἡλιακὰς οἱ ἀσθενεῖς τὰς ὄψεις ἀντιβλέψαι οὐ τολμῶσιν οὕτως οὐδὲ πρὸς τὴν ἀρετὴν ἡ κακία ἀντιβλέψαι δυνήσεταί ποτε ἀλλὰ παραχωρήσει καὶ νῶτα δώσει καὶ τὴν ἧτταν ὁμολογήσει Ὃ δὴ καὶ πεπεισμένοι ἀντεχώμεθα τῆς ἀρετῆς καὶ μετὰ ἀσφαλείας τὸν ἑαυτῶν βίον οἰκονομῶμεν καὶ τῶν μικρῶν καὶ εὐτελῶν εἶναι δοκούντων ἁμαρτημάτων εἴτε ἐν λόγοις εἴτε ἐν πράγμασιν ἀπέχεσθαι σπουδάζωμεν.
Οὕτω γὰρ οὐδέποτε τοῖς μείζοσι περιπεσούμεθα τῶν ἁμαρτημάτων ἐὰν τῶν μικρῶν ἀποσχώμεθα καὶ τοῦ χρόνου προϊόντος δυνησόμεθα καὶ τῆς ἄνωθεν ῥοπῆς ἀπολαύοντες τῆς ἄκρας ἀρετῆς ἐπιλαβέσθαι καὶ τὴν κόλασιν διαφυγεῖν τὴν ἀποκειμένην καὶ τῶν αἰωνίων ἀγαθῶν ἐπιτυχεῖν χάριτι καὶ φιλανθρωπίᾳ τοῦ Κυρίου ἡμῶν Ἰησοῦ Χριστοῦ μεθ' οὗ τῷ Πατρὶ ἅμα τῷ ἁγίῳ Πνεύματι δόξα κράτος τιμὴ νῦν καὶ ἀεὶ καὶ εἰς τοὺς αἰῶνας τῶν αἰώνων.
Πάλιν εἰ βούλεσθε καὶ σήμερον τῆς ἀκολουθίας τῶν χθὲς εἰρημένων ἁψάμενοι ἐντεῦθεν ὑμῖν τὴν διδασκαλίαν τὴν πνευματικὴν ὑφᾶναι σπουδάσομεν.
Πολλὴ γὰρ καὶ τῶν πρόσφατον ἀναγνωσθέντων ἡ ἐγκεκρυμμένη δύναμις καὶ προσήκει πρὸς τὸ βάθος ἡμᾶς καθιέντας καὶ ἅπαντα μετὰ ἀκριβείας διερευνησαμένους τὸ ἐξ αὐτῶν καρπώσασθαι.
Εἰ γὰρ οἱ τοὺς ἀπὸ τῆς θαλάσσης λίθους εὑρίσκειν βουλόμενοι τοσοῦτον πόνον καὶ ταλαιπωρίαν ὑπομένουσι τῇ τῶν ὑδάτων ῥύμῃ ἑαυτοὺς ἐκδιδόντες ἵνα τῶν σπουδαζομένων ἐπιτύχωσι πολλῷ μᾶλλον ἡμᾶς ἀκόλουθον συντεῖναι τὴν διάνοιαν καὶ τὰ ἐν τῷ βάθει κατοπτεύσαντας τῶν εἰρημένων οὕτω τῶν τιμίων τούτων λίθων ἐπιλαβέσθαι.
Ἀλλὰ μὴ δείσῃς ἀγαπητὲ βάθος ἀκούων.
Οὐ γάρ ἐστιν ἐνταῦθα ὑδάτων ἄτακτος φορὰ ἀλλὰ Πνεύματος χάρις καταυγάζουσα ἡμῶν τὴν διάνοιαν καὶ τὴν εὕρεσιν τῶν ζητουμένων μετ' εὐκολίας ἡμῖν παρεχομένη καὶ πάντα πόνον ἐπικουφίζουσα.
Ἐκείνων μὲν οὖν τῶν λίθων ἡ εὕρεσις οὐ σφόδρα ὤνησε τὸν ἐπιτυχόντα πολλάκις δὲ καὶ κατέβλαψε καὶ μυρίων ναυαγίων ὑπόθεσις αὐτῷ γέγονε καὶ οὐ τοσαύτην ἀπὸ τῆς εὑρέσεως ἐκαρπώσατο τὴν εὐφροσύνην ὅσην μετὰ τὴν εὕρεσιν τὴν ἀηδίαν ὑπέμεινε τοὺς τῶν βασκάνων ὀφθαλμοὺς ἀναπτερώσας καθ' ἑαυτοῦ τοὺς πλεονέκτας διεγείρας εἰς τὸν κατ' αὐτοῦ πόλεμον.
Οὕτως οὐ μόνον οὐδὲν ὄφελος εἰς τὸν βίον εἰσάγει τὸν ἡμέτερον ἡ ἐκείνων εὕρεσις ἀλλὰ καὶ πολλῶν πολέμων ὑπόθεσις γίνεται.
Ὕλη γάρ ἐστι πλεονεξίας καὶ κάμινον ἀνάψασα φιλαργυρίας πολιορκεῖ τὴν ψυχὴν τῶν ἁλόντων.
Ἐπὶ δὲ τῶν πνευματικῶν τούτων καὶ τιμίων λίθων οὐδέν ἐστι δεῖσαί τι τοιοῦτον ἀλλὰ καὶ ὁ πλοῦτος ὁ ἐντεῦθεν συλλεγόμενος ἄφατος καὶ ἡ ἡδονὴ ἀμάραντος καὶ ἐκ πολλοῦ τοῦ περιόντος νικῶσα πᾶσαν τὴν ἐκεῖθεν προσγινομένην τοῖς ἀνθρώποις εὐφροσύνην.
Καὶ τοῦτο ἄκουε τοῦ Δαυῒδ λέγοντος ὅτι Ἐπιθυμητὰ τὰ λόγιά σου ὑπὲρ χρυσίον καὶ λίθον τίμιον πολύν.
Ὁρᾷς πῶς τὰς τιμιωτέρας νομιζομένας τῶν ὑλῶν εἰς μέσον παραγαγὼν οὐ μόνον ταύτῃ τῇ συγκρίσει οὐκ ἠρκέσθη ἀλλὰ καὶ προσέθηκε Πολὺν καὶ τότε τὴν ἐντεῦθεν ἡμῖν ὑπεροχὴν ἐδήλωσεν Ὑπὲρ χρυσίον φησὶ καὶ λίθον τίμιον πολύν.
Οὐκ ἐπειδὴ τοσοῦτον μόνον ἐστὶν ἐπιθυμητὰ τὰ θεῖα λόγια ἀλλ' ἐπειδὴ ταύτας μόνας τὰς ὕλας παρὰ τοῖς ἀνθρώποις εἶδε τὴν ἀνωτάτω προεδρίαν ἐχούσας διὰ τοῦτο ταύτας παραγαγὼν εἰς μέσον οὕτω τὴν ὑπεροχὴν ἔδειξε καὶ τὴν ἐπιθυμίαν τῶν τοῦ Πνεύματος λογίων σφοδροτέραν οὖσαν.
Καὶ ἵνα μάθητε ὅτι τοῦτο ἔθος ἀεὶ τῇ θείᾳ Γραφῇ τοῖς αἰσθητοῖς παραβάλλειν πράγμασι τὴν ἐντεῦθεν ὠφέλειαν καὶ οὕτω τὴν ὑπεροχὴν ἐπιδείκνυσθαι ἄκουε καὶ τῶν ἑξῆς.
Ἐπήγαγε γοῦν Καὶ γλυκύτερα ὑπὲρ μέλι καὶ κηρίον.
Καὶ ἐνταῦθα οὐκ ἐπειδὴ τοσοῦτο μόνον ἐστὶ γλυκύτερα οὐδὲ ἐπειδὴ τοσαύτην παρέχειν δύναται τὴν ἡδονὴν ἀλλ' ἐπειδὴ οὐδὲν ἕτερον εἶχεν ἐν τοῖς αἰσθητοῖς παραβάλλειν τῇ ἡδονῇ τῶν θείων λογίων διὰ τοῦτο τούτων μνημονεύσας οὕτω πάλιν τὴν ὑπεροχὴν ἔδωκε καὶ τὴν ἡδονὴν πλείονα ἔφησεν εἶναι τῶν πνευματικῶν διδαγμάτων.
Τῷ αὐτῷ κανόνι εὑρήσεις καὶ τὸν Χριστὸν ἐν τοῖς Εὐαγγελίοις κεχρημένον.
Ὅτε γὰρ τοῖς μαθηταῖς διελέγετο καὶ ἐπιθυμοῦσι μαθεῖν τὴν ἑρμηνείαν τῆς παραβολῆς τοῦ σπείραντος τὸ καλὸν σπέρμα ἐν τῷ ἀγρῷ καὶ τοῦ ἐχθροῦ τοῦ τὰ ζιζάνια ἀναμέσον τοῦ σίτου ἐπεμβαλόντος.
κατὰ μέρος πᾶσαν διέλυσε τὴν παραβολὴν εἰπὼν τίς ἦν τὸ καλὸν σπέρμα σπείρας καὶ τίς ὁ ἀργὸς καὶ τίνα ἐστὶ τὰ ζιζάνια καὶ τίς ὁ ταῦτα κατασπείρας καὶ τίνες οἱ θερίζοντες καὶ τίς ὁ θερισμὸς καὶ ὅτε πάντα σαφῶς αὐτοῖς ἐξεκάλυψε τότε φησίν Οἱ δίκαιοι ἐκλάμψουσιν ὡς ὁ ἥλιος ἐν τῇ βασιλείᾳ τοῦ Πατρὸς αὐτῶν οὐκ ἐπειδὴ τοσαύτην μόνην τὴν λαμπηδόνα ἕξουσιν οἱ δίκαιοι ἀλλὰ δεικνὺς ὅτι πολλῷ μείζονα τοσαύτην δὲ εἶπεν ἐπειδὴ μείζονα ταύτης εἰκόνα ἐν τοῖς ὁρωμένοις οὐκ ἦν εὑρεῖν.
Ἐπειδὰν οὖν τι τοιοῦτον ἀκούσωμεν μὴ μέχρι τῶν λεγομένων ἐναπομείνωμεν ἀλλὰ ἀναλογιζώμεθα ἀπὸ τῶν αἰσθητῶν καὶ ὁρωμένων τῶν πνευματικῶν μάλιστα τὴν ὑπεροχήν.
Εἰ τοίνυν καὶ τὴν ἐπιθυμίαν σφοδροτέραν ἔστιν ἐνταῦθα εὑρεῖν καὶ τὴν ἡδονὴν ἀκριβεστέραν  μετὰ πολλοῦ τοῦ πόθου καὶ σφοδρᾶς τῆς ἐπιθυμίας τὰς ἀκοὰς ὑπέχωμεν τοῖς λεγομένοις ἵνα τὸν ἀληθῆ πλοῦτον ἐντεῦθεν ἑαυτοῖς περιποιησάμενοι καὶ πρὸς τὴν κατὰ Θεὸν φιλοσοφίαν πολλὰ δεξάμενοι τὰ σπέρματα οὕτως οἴκαδε ἀναχωρῶμεν βʹ.
Ἀκούσωμεν τοίνυν τίνα ἐστὶ τὰ σήμερον ἀναγνωσθέντα ἀλλὰ συντείνατέ μοι τὴν διάνοιαν καὶ πᾶσαν ῥᾳθυμίαν ἀποτιναξάμενοι καὶ φροντίδα βιωτικὴν οὕτω τοῖς λεγομένοις προσέχετε θεῖοι γάρ εἰσι νόμοι ἄνωθεν ἐκ τῶν οὐρανῶν κατενεχθέντες διὰ τὴν σωτηρίαν τὴν ἡμετέραν.
Εἰ γὰρ βασιλικῶν γραμμάτων ἀναγινωσκομένων πολλὴ γίνεται ἡ ἡσυχία καὶ πᾶς θόρυβος καὶ ταραχὴ ἐκποδὼν πάντων συντεταμέναις ταῖς ἀκοαῖς ἑστώτων καὶ ἐπιθυμούντων ἀκοῦσαι τίνα ἐστὶν ἃ δηλοῖ τὰ γράμματα τὰ βασιλικὰ καὶ κίνδυνος μέγιστος ἕπεται τῷ κἂν πρὸς βραχὺ θορυβήσαντι καὶ διακόψαντι τῶν ἀναγινωσκομένων τὴν ἀκολουθίαν πολλῷ μᾶλλον ἐνταῦθα μετὰ φόβου καὶ τρόμου ἑστάναι δεῖ καὶ πολλὴν παρέχειν τὴν σιγὴν καὶ τῶν λογισμῶν τὴν ταραχὴν φυγαδεύειν ἵνα καὶ συνιέναι δυνηθῆτε τὰ λεγόμενα καὶ τῆς ὑπακοῆς ἀποδεξάμενος ὑμᾶς ὁ βασιλεὺς τῶν οὐρανῶν μειζόνων καταξιώσῃ τῶν δωρεῶν.
Ἴδωμεν τοίνυν τί διδάσκει ἡμᾶς καὶ νῦν ὁ μακάριος Μωϋσῆς οὐκ οἰκείᾳ γλώττῃ μόνον ταῦτα λέγων ἀλλ' ὑπὸ τῆς τοῦ Πνεύματος χάριτος ἐνηχούμενος.
Καὶ ἔλαβε φησὶν Κύριος ὁ Θεὸς τὸν ἄνθρωπον ὃν ἔπλασε.
Καλῶς εὐθέως ἐκ προοιμίων τὰ δύο τέθεικεν οὐδὲ γὰρ εἶπε Κύριος καὶ ἐσίγησεν ἀλλὰ προσέθηκε Ὁ Θεὸς λανθάνον τι καὶ κεκρυμμένον ἐντεῦθεν ἡμᾶς διδάσκων ἵνα εἰδέναι ἔχωμεν ὅτι κἄν τε Κύριον ἀκούσωμεν κἄν τε Θεὸν οὐδεμία ἐν τοῖς ὀνόμασίν ἐστι διαφορά.
Τούτου δὲ νῦν οὐχ ἁπλῶς ἐμνημόνευσα ἀλλ' ἵνα ὅταν ἀκούσῃς Παύλου λέγοντος Εἷς Θεὸς ὁ Πατὴρ ἐξ οὗ τὰ πάντα καὶ εἷς Κύριος Ἰησοῦς Χριστὸς δι' οὗ τὰ πάντα μὴ νομίσῃς διαφορὰν εἶναι ἐν ταῖς λέξεσι καὶ τὴν μὲν μεῖζόν τι δηλοῦν τὴν δὲ ἔλαττον.
Διὰ τοῦτο καὶ ἀδιαφόρως ἡ Γραφὴ τούτοις κέχρηται τοῖς ὀνόμασιν ἵνα μὴ ἐξῇ τοῖς φιλονείκως διακειμένοις τὸ ἐξ οἰκείας ὑπονοίας ἐπεισφέρειν τῇ τῶν δογμάτων ὀρθότητι.
Καὶ ἵνα μάθῃς ὡς οὐδὲν τῶν τοιούτων παρατετηρημένως καὶ ἀποκεκληρωμένως φθέγγεται ἡ θεία Γραφὴ ἐξ αὐτοῦ τοῦ νῦν λεγομένου σκόπει μετὰ ἀκριβείας.
Καὶ ἔλαβε φησὶ Κύριος ὁ Θεός.
Περὶ τίνος τοῦτο βούλεται εἰρῆσθαι ὁ αἱρετικός Περὶ τοῦ Πατρὸς μόνου Καλῶς.
Ἄκουε τοίνυν Παύλου λέγοντος Εἷς Θεὸς ὁ Πατὴρ ἐξ οὗ τὰ πάντα καὶ Εἷς Κύριος Ἰησοῦς Χριστὸς δι' οὗ τὰ πάντα.
Ὁρᾷς πῶς τὸ Κύριος ὄνομα τῷ Υἱῷ προσένεμε Τί ἂν οὖν εἴποιεν τὴν Κύριος προσηγορίαν μείζονα εἶναι τοῦ Θεός Ὁρᾶτε ὅσον τὸ ἄτοπον καὶ ὅση τῆς βλασφημίας ἡ ἐπίτασις.
Ὅταν γὰρ μὴ βούληταί τις ἀνέχεσθαι κατακολουθεῖν τῷ κανόνι τῆς θείας Γραφῆς ἀλλὰ τοῖς οἰκείοις λογισμοῖς ἐθέλοι διδόναι χώραν ταράττει τὴν διάνοιαν καὶ λογομαχίας καὶ ζητήσεις ἀπεράντους ἐπιφέρει τῇ ὑγιεῖ τῶν δογμάτων ὀρθότητι.
Καὶ ἔλαβε φησὶν Κύριος ὁ Θεὸς τὸν ἄνθρωπον ὃν ἔπλασε καὶ ἔθετο αὐτὸν ἐν τῷ παραδείσῳ τῆς τρυφῆς ἐργάζεσθαι αὐτὸν καὶ φυλάσσειν.
Ὅρα πόσῃ κέχρηται προνοίᾳ περὶ τὸν δημιουργηθέντα ἄνθρωπον.
Ἐπειδὴ γὰρ χθὲς ἐδίδαξεν ἡμᾶς ὁ μακάριος Μωϋσῆς λέγων ὅτι Ἐφύτευσεν ὁ Θεὸς τὸν παράδεισον καὶ ἔθετο ἐκεῖ τὸν ἄνθρωπον ἀντὶ τοῦ Ἐβουλήθη ἐκεῖ αὐτὸν ἔχειν τὸ οἰκητήριον καὶ ἐνδιαιτᾶσθαι τῇ ἀπολαύσει τοῦ παραδείσου σήμερον πάλιν δείκνυσιν ἡμῖν τὴν ἄφατον τοῦ Θεοῦ φιλανθρωπίαν ἣν περὶ αὐτὸν ἐπιδείκνυται καὶ ἐπαναλαμβάνων τὸν λόγον φησί Καὶ ἔλαβε Κύριος ὁ Θεὸς τὸν ἄνθρωπον ὃν ἔπλασε καὶ ἔθετο αὐτὸν ἐν τῷ παραδείσῳ τῆς τρυφῆς.
Οὐχ ἁπλῶς εἶπεν Ἐν τῷ παραδείσῳ ἀλλὰ προσέθηκε Τῆς τρυφῆς ἵνα τὴν ὑπερβάλλουσαν ἡδονὴν ἧς ἀπήλαυεν ἐκ τῆς αὐτόθι οἰκήσεως ἐμφήνῃ ἡμῖν καὶ εἰπὼν Ἔθετο αὐτὸν ἐν τῷ παραδείσῳ τῆς τρυφῆς φησὶν Ἐργάζεσθαι αὐτὸν καὶ φυλάσσειν.
Πολλῆς καὶ τοῦτο κηδεμονίας.
Ἐπειδὴ γὰρ τρυφῆς ἁπάσης ἐπεπλήρωτο ἡ αὐτόθι διαγωγὴ καὶ τὴν ἀπὸ τῆς θέας τέρψιν ἔχουσα καὶ τὴν ἀπὸ τῆς ἀπολαύσεως εὐφροσύνην ἵνα μὴ ἀποσκιρτήσῃ ἐκ τῆς ὑπερβαλλούσης ἀνέσεως ὁ ἄνθρωπος  διὰ τοῦτο προσέταξεν αὐτὸν ἐργάζεσθαι καὶ φυλάσσειν.
Τί οὖν φησὶ τῆς παρ' αὐτοῦ ἐπιμελείας ἐδεῖτο ὁ παράδεισος Οὐ τοῦτο λέγω ἀλλὰ ἐβουλήθη τέως μικράν τινα καὶ σύμμετρον αὐτὸν ἔχειν μέριμναν περί τε τὴν φυλακὴν περί τε τὴν ἐργασίαν.
Εἰ γὰρ πόνου παντὸς ἦν ἀπηλλαγμένος εὐθὺς ἀπέκλινεν ἂν πρὸς ῥᾳθυμίαν πολλῇ κεχρημένος ἀνέσει νῦν δὲ ἐργαζόμενος ἐργασίαν ἀνώδυνόν τινα καὶ ταλαιπωρίας ἐκτὸς σωφρονέστερον ἂν διετέθη.
Καὶ τὸ εἰπεῖν δὲ ὅτι Φυλάσσειν οὐχ ἁπλῶς πρόσκειται ἀλλὰ συγκατάβασίς ἐστι τῶν ῥημάτων ἵνα ὅλως εἰδέναι ἔχῃ φησὶν ὅτι ὑπόκειταί τινι δεσπότῃ τῷ τὴν τοσαύτην ἀπόλαυσιν αὐτῷ χαρισαμένῳ καὶ μετὰ τῆς ἀπολαύσεως τὴν φυλακὴν ἐπιτρέψαντι.
Πάντα γὰρ ποιεῖ ὁ Θεὸς καὶ πραγματεύεται διὰ τὴν ὠφέλειαν τὴν ἡμετέραν καὶ μετὰ τούτου καὶ τὴν ἀπόλαυσιν καὶ τὴν ἄνεσιν δωρεῖται.
Εἰ γὰρ διὰ τὴν ὑπερβάλλουσαν αὐτοῦ φιλανθρωπίαν καὶ πρὶν ἡμᾶς παραγαγεῖν τὰ ἀπόῤῥητα ἐκεῖνα ἡμῖν ἀγαθὰ ηὐτρέπισε καθὼς αὐτὸς λέγει Δεῦτε οἱ εὐλογημένοι τοῦ Πατρός μου κληρονομήσατε τὴν ἡτοιμασμένην ὑμῖν βασιλείαν πρὸ καταβολῆς κόσμου πολλῷ μᾶλλον τὰ ἐνταῦθα πάντα μετὰ δαψιλείας παρέξει.
Ἐπεὶ οὖν τοσαύτας εὐεργεσίας εἰς τὸν δημιουργηθέντα κατέθετο πρῶτον ἀπὸ τοῦ μὴ ὄντος εἰς τὸ εἶναι παραγαγὼν αὐτὸν καὶ ἀπὸ τοῦ χοὸς σῶμα διαπλάσαι καταξιώσας καὶ μετὰ ταῦτα τὸ κυριώτερον τὴν ψυχὴν τὴν ἀσώματον διὰ τοῦ ἐμφυσήματος χαρισάμενος εἶτα τὸν παράδεισον γενέσθαι κελεύσας καὶ ἐκεῖ αὐτὸν ἐνδιαιτᾶσθαι προστάξας μετὰ ταῦτα πάλιν καθάπερ πατὴρ φιλόστοργος παιδὶ νέῳ πολλῆς ἀδείας καὶ ἀνέσεως ἀπολαύοντι ὥστε μὴ ἀποσκιρτῆσαι μικράν τινα καὶ σύμμετρον ἐπινοεῖ φροντίδα οὕτω καὶ ὁ Δεσπότης Θεὸς τῷ Ἀδὰμ τὴν ἐργασίαν καὶ τὴν φυλακὴν προσέταξεν ἵνα μετὰ τῆς τρυφῆς τῆς πολλῆς καὶ τῆς ἀδείας καὶ τῆς ἀνέσεως ἠρέμα πως ἔχῃ ταῦτα ἀμφότερα ἐγκόπτοντα αὐτοῦ τὴν εἰς τὸ πρόσω φοράν.
Ταῦτα μὲν οὖν τὰ ἤδη ὑπάρξαντα τῷ δημιουργηθέντι τὰ δέ γε ἑξῆς ἐπαγόμενα πάλιν πολλὴν καὶ ὑπερβάλλουσαν ἡμῖν ἐμφαίνει τὴν περὶ αὐτὸν φιλανθρωπίαν τήν τε συγκατάβασιν ἣν διὰ τὴν οἰκείαν ἀγαθότητα ἐπιδείκνυται.
Τί γάρ φησιν ἡ Γραφή Καὶ ἐνετείλατο Κύριος ὁ Θεὸς τῷ Ἀδάμ.
Ἰδοὺ πάλιν καὶ ἐνταῦθα τῇ αὐτῇ συνηθείᾳ ἐχρήσατο ἵνα τῇ πυκνότητι τῶν λεγομένων ἀκριβῆ τὴν διδασκαλίαν δεξώμεθα καὶ μηκέτι ἀνεχώμεθα τῶν τολμώντων ἀποκληροῦν τὰς τῶν ὀνομάτων προσηγορίας.
καὶ τὴν μὲν τῷ Πατρὶ τὴν δὲ τῷ Υἱῷ προσνέμειν.
Ἐπειδὴ γὰρ ἀμφοτέρων ἡ οὐσία μία διὰ τοῦτο καὶ ἡ θεία Γραφὴ ἀδιαφόρως ποτὲ μὲν τῷ Πατρὶ ποτὲ δὲ τῷ Υἱῷ τὴν αὐτὴν προσηγορίαν εὑρίσκεται ἀποκληροῦσα.
Καὶ ἐνετείλατο φησὶ Κύριος ὁ Θεὸς τῷ Ἀδὰμ λέγων.
Ἄξιον ἐνταῦθα ἐκπλαγῆναι τὴν πάντα λόγον ὑπερβαίνουσαν τοῦ Θεοῦ φιλανθρωπίαν ἣν ἐνδείκνυται ἡμῖν διὰ τῆς βραχείας ταύτης λέξεως.
Καὶ ἐνετείλατο φησί.
Βλέπε ἐκ προοιμίων πόσῃ τιμῇ κέχρηται περὶ τὸν ἄνθρωπον.
Οὐδὲ γὰρ εἶπε προσέταξεν ἢ ἐκέλευσεν ἀλλὰ τί Ἐνετείλατο.
Καθάπερ φίλος φίλῳ περί τινων ἀναγκαίων ἐντελλόμενος διαλέγεται οὕτω καὶ ὁ Θεὸς πρὸς τὸν Ἀδὰμ διατίθεται μονονουχὶ διὰ τῆς τοσαύτης τιμῆς ἐπισπάσασθαι βουλόμενος αὐτὸν πρὸς τὴν ὑπακοὴν τῶν ἐντελλομένων ὑπ' αὐτοῦ.
Καὶ ἐνετείλατο Κύριος ὁ Θεὸς τῷ Ἀδὰμ λέγων Ἀπὸ παντὸς ξύλου τοῦ ἐν τῷ παραδείσῳ βρώσει φάγῃ ἀπὸ δὲ τοῦ ξύλου τοῦ γινώσκειν καλὸν καὶ πονηρὸν οὐ φάγεσθε ἀπ' αὐτοῦ.
Ἧ δ' ἂν ἡμέρᾳ φάγητε ἀπ' αὐτοῦ θανάτῳ ἀποθανεῖσθε.
Πολὺ τῆς ἐντολῆς τὸ ἀνεπαχθές.
Ἀλλὰ δεινὸν ἀγαπητὲ ἡ ῥᾳθυμία ὥσπερ γὰρ αὕτη καὶ τὰ εὔκολα δύσκολα ἡμῖν φαίνεσθαι ποιεῖ οὕτως ἡ σπουδὴ καὶ ἡ ἀγρυπνία καὶ τὰ δύσκολα εὔκολα ἡμῖν ἀπεργάζεται.
Τί γὰρ εἰπέ μοι τούτου ἀνεπαχθέστερον τί ταύτης τῆς τιμῆς μεῖζον γένοιτ' ἄν Παρέσχεν ἐνδιαιτᾶσθαι τῷ παραδείσῳ τῷ κάλλει τέρπεσθαι τῶν ὁρωμένων καὶ τὴν ὄψιν ἐκεῖθεν εὐφραίνειν καὶ διὰ τῆς ἀπολαύσεως πολλὴν τὴν ἡδονὴν καρποῦσθαι.
Ἐννόησον γὰρ ὅσον ἦν ὁρᾷν τὰ δένδρα τοῖς καρποῖς βριθόμενα τῶν ἀνθῶν τὴν ποικιλίαν τῶν βοτανῶν τὴν διαφορὰν τῶν φύλλων τὰς κόμας τὰ ἄλλα ὅσα εἰκὸς ἐν παραδείσῳ τυγχάνειν καὶ ἐν παραδείσῳ ὑπὸ τοῦ Θεοῦ φυτευθέντι.
Διὰ γὰρ τοῦτο προλαβοῦσα ἡ θεία Γραφὴ εἶπεν ὅτι Ἐξανέτειλεν ἔτι ἐκ τῆς γῆς πᾶν ξύλον ὡραῖον εἰς ὅρασιν καὶ καλὸν εἰς βρῶσιν ἵνα εἰδέναι ἔχωμεν ὅσης ἀφθονίας ἀπολαύων εἰς τὴν δοθεῖσαν αὐτῷ ἐντολὴν ἐξύβρισε διὰ πολλὴν ἀκρασίαν καὶ ῥᾳθυμίαν.
Ἐννόησον γάρ μοι ἀγαπητὲ τῆς τιμῆς τὴν ὑπερβολὴν ἧς αὐτὸν ἠξίωσεν ἰδιάζουσαν καὶ ἀφωρισμένην αὐτῷ τράπεζαν τὴν ἐν τῷ παραδείσῳ δωρησάμενος ἵνα μὴ νομίσῃ τὴν αὐτὴν τοῖς ἀλόγοις καὶ αὐτῷ τροφὴν ὑπάρχειν ἀλλ' ἔχῃ καθάπερ βασιλεὺς ἐνδιαιτώμενος τῇ τοῦ παραδείσου διαγωγῇ ἐντρυφᾷν τῇ ἐκεῖθεν ἀπολαύσει καὶ καθάπερ δεσπότης κεχωρισμένος ᾖ τῶν εἰς ὑπηρεσίαν αὐτῷ παρασχεθέντων καὶ ἀφωρισμένην ἔχῃ τὴν διαγωγήν.
Καὶ ἐνετείλατο φησὶ Κύριος ὁ Θεὸς τῷ Ἀδὰμ λέγων Ἀπὸ παντὸς ξύλου τοῦ ἐν τῷ παραδείσῳ βρώσει φάγῃ ἀπὸ δὲ τοῦ ξύλου τοῦ γινώσκειν καλὸν καὶ πονηρὸν οὐ φάγεσθε ἀπ' αὐτοῦ.
Ἧ δ' ἂν ἡμέρᾳ φάγητε ἀπ' αὐτοῦ θανάτῳ ἀποθανεῖσθε μονονουχὶ λέγων πρὸς αὐτὸν Μὴ γὰρ βαρύ τι καὶ ἐπαχθὲς ἀπαιτῶ παρὰ σοῦ Πάντων τὴν ἀπόλαυσιν ἐπιτρέπω ἑνὸς τούτου μόνον μὴ ἅψασθαι ἐντέλλομαι ἀλλὰ καὶ τὸ ἐπιτίμιον μέγα ὁρίζω ἵνα κἂν τῷ φόβῳ σωφρονιζόμενος φυλάξῃς τὴν παρ' ἐμοῦ σοι δοθεῖσαν ἐντολήν ταὐτὸν ποιῶν ὥσπερ ἂν εἴ τις δεσπότης φιλότιμος οἰκίαν μεγάλην τινὶ ἐμπιστεύσειε καὶ ὑπὲρ τοῦ τὴν δεσποτείαν αὐτῷ ἀκέραιον μένειν βραχύ τι ἀργύριον τυπώσειε παρ' αὐτοῦ δίδοσθαι.
Οὕτω δὴ καὶ ὁ φιλάνθρωπος ἡμῶν Δεσπότης πάντων τῶν ἐν τῷ παραδείσῳ τὴν ἀπόλαυσιν αὐτῷ χαρισάμενος τοῦ ἑνὸς ξύλου μόνου ἀποσχέσθαι ἐκέλευσεν ἵνα εἰδέναι ἔχῃ ὅτι ὑπὸ Δεσπότην ἐστὶν ᾧ προσήκει αὐτὸν πείθεσθαι καὶ τοῖς ὑπ' ἐκείνου προσταττομένοις εἴκειν.
Τίς ἂν κατ' ἀξίαν θαυμάσειε τοῦ κοινοῦ πάντων Δεσπότου τὴν φιλοτιμίαν Οὐδὲν οὐδέπω ἐπιδειξάμενον πόσης ἀξιοῖ τῆς εὐεργεσίας Οὐδὲ γὰρ ἐξ ἡμισείας αὐτῷ τὴν ἀπόλαυσιν ἔδωκεν οὐδὲ τῶν πλειόνων ἀποσχέσθαι ἐκέλευσεν τῶν δὲ λειπομένων ἔχειν τὴν ἀπόλαυσιν ἀλλὰ πάντων τῶν ἐν τῷ παραδείσῳ μετέχειν αὐτὸν βουληθεὶς τοῦ ἑνὸς ξύλου μόνου ἀποσχέσθαι προστάττει δεικνὺς διὰ τῶν πραγμάτων ὅτι οὐδενὸς ἑτέρου ἕνεκεν τοῦτο πεποίηκεν ἀλλ' ἵνα τὸν αἴτιον εἰδέναι ἔχῃ τῶν τοσούτων εὐεργεσιῶν.
Καὶ σκόπει μετὰ τῶν ἄλλων καὶ ἐντεῦθεν τοῦ Θεοῦ τὴν ἀγαθότητα ὅσῃ τῇ τιμῇ κέχρηται καὶ περὶ τὴν μέλλουσαν ἐξ αὐτοῦ διαπλάττεσθαι γυναῖκα.
Οὐδέπω γὰρ αὐτῆς παραχθείσης ὡς πρὸς ἀμφοτέρους τὴν ἐντολὴν ποιεῖται λέγων Οὐ φάγεσθε ἀπ' αὐτοῦ καὶ Ἧ ἂν ἡμέρᾳ φάγητε θανάτῳ ἀποθανεῖσθε δηλῶν ἄνωθεν καὶ ἐξ ἀρχῆς ὅτι ἕν εἰσιν ἀνὴρ καὶ γυνὴ καθὼς καὶ ὁ Παῦλός φησι Κεφαλὴ τῆς γυναικὸς ὁ ἀνήρ.
Διὰ τοῦτο τοίνυν ὡς πρὸς ἀμφοτέρους διαλέγεται ἵνα μετὰ ταῦτα διαπλάσας ἐξ αὐτοῦ τὴν γυναῖκα ἀφορμὰς αὐτῷ παράσχῃ τοῦ γνωρίσαι αὐτῇ τὰ παρ' αὐτοῦ ἐνταλθέντα.
Καὶ οἶδα μὲν ὅτι πολυθρύλλητόν ἐστι τοῦτο τὸ περὶ τοῦ ξύλου ζήτημα καὶ ὅτι πολλοὶ τῶν ἀπαραφυλάκτως φθεγγομένων ἀπὸ τοῦ ἀνθρώπου ἐπὶ τὸν Θεὸν τὴν αἰτίαν μετάγειν ἐπιχειροῦσι καὶ λέγειν τολμῶσι τίνος γὰρ ἕνεκεν ἐδίδου αὐτῷ τὴν ἐντολὴν εἰδὼς ὅτι παραβήσεται καὶ πάλιν διὰ τί γὰρ τὸ ξύλον προσέταξε γενέσθαι ἐν τῷ παραδείσῳ καὶ πολλὰ ἕτερα ἀλλ' ἵνα μὴ νῦν πρὸ τοῦ καιροῦ τῆς παραβάσεως δόξωμεν προπηδᾷν εἰς τὴν περὶ τούτων ἐξήγησιν ἀναγκαῖον ἀναμεῖναι καὶ ἡμᾶς τὴν τοῦ μακαρίου Μωϋσέως διήγησιν ἵν' οὕτως εἰς τὸν τόπον ἀφικόμενοι εὐκαίρως ἅπερ ἂν ἡ τοῦ Θεοῦ χάρις χορηγήσῃ περὶ τούτου κινήσαντες διδάξωμεν τὴν ὑμετέραν ἀγάπην τὸν ἀληθῆ τῆς Γραφῆς νοῦν ἵν' εἰδότες τὴν ἀλήθειαν τῶν ἐγγεγραμμένων καὶ τὴν προσήκουσαν δοξολογίαν ἀναφέρητε τῷ Δεσπότῃ καὶ μὴ καταλιπόντες τὸν ἡμαρτηκότα ἐπὶ τὸν ἀναίτιον Θεὸν τὴν αἰτίαν μεταγάγητε τέως δὲ ἐπὶ τοῦ παρόντος εἰ δοκεῖ τὰ ἑξῆς τοῦ ἀναγνώσματος ἐπέλθωμεν.
Καὶ εἶπε φησὶ Κύριος ὁ Θεὸς οὐ καλὸν εἶναι τὸν ἄνθρωπον μόνον.
Ἰδοὺ πάλιν ὁμοίως εἶπε καθάπερ καὶ πρότερον Κύριος ὁ Θεὸς ἵνα ἐμπήξαντες ἡμῶν τῇ διανοίᾳ τὰ λεγόμενα μὴ τὰ ἀπὸ τῶν ἀνθρωπίνων λογισμῶν τῆς θείας Γραφῆς κυριώτερα εἶναι νομίζωμεν.
Καὶ εἶπε φησὶν Κύριος ὁ Θεὸς οὐ καλὸν εἶναι τὸν ἄνθρωπον μόνον.
Σκόπει πῶς οὐχ ἵσταται ὁ ἀγαθὸς Θεὸς ἀλλ' εὐεργεσίας εὐεργεσίαις προστίθησι καὶ πλουτῶν ἀγαθότητι πάσῃ τιμῇ περιβαλεῖν βούλεται τὸ ζῶον τοῦτο τὸ λογικὸν καὶ μετὰ τῆς τιμῆς καὶ εὐκολίαν αὐτῷ διαγωγῆς χαρίσασθαι.
Εἶπε γὰρ φησὶ Κύριος ὁ Θεὸς Οὐ καλὸν εἶναι τὸν ἄνθρωπον μόνον.
Ποιήσωμεν αὐτῷ βοηθὸν κατ' αὐτόν.
Ἰδοὺ πάλιν καὶ ἐνταῦθα τὸ Ποιήσωμεν Καθάπερ γὰρ ἐξ ἀρχῆς ἔλεγεν ἐπὶ τῆς τοῦ ἀνθρώπου διαπλάσεως Ποιήσωμεν ἄνθρωπον κατ' εἰκόνα ἡμετέραν καὶ καθ' ὁμοίωσιν οὕτω καὶ νῦν μέλλων τὴν γυναῖκα διαπλάττειν τῷ αὐτῷ κέχρηται ῥήματι καί φησι Ποιήσωμεν.
Πρὸς τίνα διαλέγεται Οὐ πρὸς κτιστήν τινα δύναμιν ἀλλὰ πρὸς τὸν ἐξ αὐτοῦ γεννηθέντα τὸν θαυμαστὸν σύμβουλον τὸν ἐξουσιαστὴν τὸν ἄρχοντα τῆς εἰρήνης τὸν μονογενῆ αὐτοῦ Παῖδα.
Καὶ ἵνα μάθῃ ὁ Ἀδὰμ ὅτι ὁμότιμον αὐτῷ τὸ ζῶον μέλλει εἶναι τὸ διαπλαττόμενον διὰ τοῦτο καθάπερ ἐπ' αὐτοῦ ἔλεγε Ποιήσωμεν οὕτω καὶ νῦν φησι Ποιήσωμεν αὐτῷ βοηθὸν κατ' αὐτόν.
Ἀμφότερα πολλὴν ἔχει τὴν δύναμιν καὶ τὸ Βοηθὸν καὶ τὸ Κατ' αὐτόν.
Οὐ βούλομαι φησὶ μόνον αὐτὸν εἶναι ἀλλ' ἔχειν τινὰ παραμυθίαν ἐκ τῆς συνουσίας καὶ οὐ τοῦτο μόνον ἀλλὰ καὶ κατάλληλον αὐτῷ βοηθὸν παραγαγεῖν δεῖ τὴν γυναῖκα αἰνιττόμενος.
Διὰ τοῦτό φησι Ποιήσωμεν αὐτῷ βοηθὸν καὶ προσέθηκε δὲ Κατ' αὐτὸν ἵν' ὅταν ἴδῃς εὐθὺς τὰ θηρία παραγόμενα καὶ πάντα τὰ πετεινὰ τοῦ οὐρανοῦ μὴ νομίσῃς περὶ τούτων εἰρῆσθαι.
Εἰ γὰρ καὶ συνεφάπτεται τῶν καμάτων αὐτῷ πολλὰ τῶν ἀλόγων ἀλλ' οὐδὲν ἴσον τῆς λογικῆς γυναικός.
Διὰ τοῦτο εἶπε Βοηθὸν κατ' αὐτὸν καὶ ἐπήγαγε Καὶ ἔπλασεν ὁ Θεὸς ἔτι ἐκ τῆς γῆς πάντα τὰ θηρία τοῦ ἀγροῦ καὶ πάντα τὰ πετεινὰ τοῦ οὐρανοῦ καὶ ἤγαγεν αὐτὰ πρὸς τὸν Ἀδὰμ ἰδεῖν τί καλέσει αὐτά καὶ πᾶν ὃ ἐκάλεσεν αὐτὸ Ἀδὰμ ψυχὴν ζῶσαν τοῦτο ὄνομα αὐτῷ.
Οὐχ ἁπλῶς οὐδὲ εἰκῆ τοῦτο γίνεται ἀλλὰ διὰ τὰ μέλλοντα μετ' οὐ πολὺ συμβαίνειν ἃ προειδὼς ὁ Θεὸς δείκνυσιν ἡμῖν τὴν πολλὴν σοφίαν ἣν κεχάρισται τῷ ὑπ' αὐτοῦ δημιουργηθέντι ἵν' ἐπειδὰν τὰ τῆς παραβάσεως τῆς ἐντολῆς τῆς ὑπὸ τοῦ Θεοῦ δοθείσης γένηται μὴ νομίσῃς δι' ἄγνοιαν αὐτὸν παραβεβηκέναι ἀλλ' εἰδέναι ἔχῃς ὅτι ῥᾳθυμίας ἐστὶ τὸ πτῶμα.
Ὅτι γὰρ σοφίας πολλῆς ἐπεπλήρωτο μάνθανε ἐκ τῶν νῦν γινομένων.
Καὶ ἤγαγεν αὐτὰ φησὶ πρὸς τὸν Ἀδὰμ ἰδεῖν τί καλέσει αὐτά.
Ἀπόδειξιν ἡμῖν τῆς πολλῆς αὐτοῦ σοφίας παρασχεῖν βουλόμενος τοῦτο ποιεῖ.
Καὶ πάλιν Ὃ ἐκάλεσεν αὐτὸ φησὶν Ἀδὰμ τοῦτο ὄνομα αὐτῷ.
Οὐχ ἵνα δὲ τὴν σοφίαν αὐτοῦ μόνον καταμάθωμεν τοῦτο γίνεται ἀλλ' ἵνα καὶ τὸ σύμβολον τῆς δεσποτείας διὰ τῆς τῶν ὀνομάτων θέσεως ἐπιδείξηται.
Καὶ γὰρ καὶ τοῖς ἀνθρώποις ἔθος τοῦτο ποιεῖσθαι σύμβολον δεσποτείας ἐπειδὰν οἰκέτας ὠνήσωνται μετατιθέναι αὐτῶν τὰς προσηγορίας.
Διὰ τοῦτο καὶ τὸν Ἀδὰμ παρασκευάζει καθάπερ δεσπότην πᾶσι τοῖς ἀλόγοις ἐπιθεῖναι τὰς προσηγορίας.
Μὴ γὰρ ἁπλῶς παραδράμῃς ἀγαπητὲ τὸ εἰρημένον ἀλλ' ἐννόησόν μοι πόσης ἦν σοφίας τοσούτοις γένεσι πτηνῶν ἑρπετῶν θηρίων κτηνῶν καὶ τῶν ἄλλων ἀλόγων τῶν ἡμέρων τῶν ἀγρίων τῶν ἐν τοῖς ὕδασι δαιτωμένων τῶν ἐκ τῆς γῆς ἀναδοθέντων πᾶσι τούτοις ἐπιθεῖναι τὰς προσηγορίας καὶ προσηγορίας τὰς κυρίας καὶ καταλλήλους ἑκάστῳ γένει Πᾶν γὰρ φησὶν ὃ ἐκάλεσεν αὐτὸ Ἀδὰμ τοῦτο ὄνομα αὐτῷ.
Εἶδες ἐξουσίαν ἀπηρτισμένην εἶδες δεσποτείας αὐθεντίαν Λογίζου μετὰ τῶν ἄλλων καὶ τοῦτο ὅτι καὶ λέοντες καὶ παρδάλεις καὶ ἔχεις καὶ σκορπίοι καὶ ὄφεις καὶ τὰ ἄλλα ἅπαντα τὰ τούτων θηριωδέστερα καθάπερ πρὸς δεσπότην μετὰ πάσης ὑποταγῆς παραγεγονότα τὰς προσηγορίας ἐδέξαντο καὶ οὐδὲν τῶν θηρίων τούτων ἐδεδοίκει ὁ Ἀδάμ.
Μὴ τοίνυν ἐπισκηπτέτω τις τοῖς γεγενημένοις παρὰ τοῦ Δεσπότου καὶ τὴν γλῶτταν ἀκονάτω κατὰ τοῦ δημιουργοῦ μᾶλλον δὲ κατὰ τῆς ἑαυτοῦ κεφαλῆς καὶ λεγέτω τὰ ἀνόνητα ἐκεῖνα ῥήματα τίνος ἕνεκεν τὰ θηρία παρήχθη Ὅτι γὰρ ἅπαντα ὁμοίως τοῖς ἡμέροις τὴν δουλείαν ἐπεγίνωσκε καὶ τὴν δεσποτείαν δείκνυσιν ἡμῖν ἀκριβῶς ἡ τῶν ὀνομάτων θέσις.
Αἱ γὰρ προσηγορίαι ἐκεῖναι ἃς ἔθετο αὐτοῖς μέχρι τοῦ παρόντος διαμένουσιν οὕτως αὐτὰς ἐκύρωσεν ὁ Θεὸς ἵνα διηνεκῆ ὑπόμνησιν ἔχωμεν καὶ τῆς τιμῆς ἣν ἐξ ἀρχῆς ἐδέξατο παρὰ τοῦ Δεσπότου πάντων τούτων τὴν ὑποταγὴν λαβὼν καὶ τῆς ἀφαιρέσεως αὐτῷ τὴν αἰτίαν ἐπιγράφωμεν διὰ τῆς ἁμαρτίας τὴν ἐξουσίαν ἀκρωτηριάσαντι.
Καὶ ἐκάλεσεν Ἀδὰμ φησὶν ὀνόματα πᾶσι τοῖς κτήνεσι καὶ πᾶσι τοῖς πετεινοῖς τοῦ οὐρανοῦ καὶ πᾶσι τοῖς θηρίοις τῆς γῆς.
Ἐντεῦθεν ἤδη σκόπει μοι ἀγαπητὲ τῆς προαιρέσεως τὸ αὐτεξούσιον καὶ τῆς συνέσεως αὐτοῦ τὴν ὑπερβολὴν καὶ μὴ λέγε ὅτι ἠγνόει τί μὲν καλὸν τί δὲ κακόν.
Ὁ γὰρ δυνηθεὶς καταλλήλους τὰς προσηγορίας τοῖς κτήνεσιν ἐπιθεῖναι καὶ τοῖς πετεινοῖς καὶ τοῖς θηρίοις καὶ μὴ συγχέας τὴν τάξιν μηδὲ τὰς μὲν τοῖς ἡμέροις ζώοις ἁρμοζούσας προσηγορίας τοῖς ἀγρίοις ἐπιθεῖναι μηδὲ τὰς τοῖς ἀγρίοις προσηκούσας τοῖς ἡμέροις ἀφορίσαι ἀλλὰ πᾶσι τὰς καταλλήλους ὀνομασίας δοῦναι πῶς οὐ πάσης σοφίας καὶ συνέσεως πεπλήρωτο Λογίζου ἐντεῦθεν λοιπὸν ὅση τοῦ ἐμφυσήματος ἐκείνου ἡ δύναμις καὶ πόση τῆς ἀσωμάτου ψυχῆς ἡ σοφία ἣν ὁ Δεσπότης αὐτῇ κεχάρισται ζῶον τοιοῦτον καὶ θαυμαστὸν καὶ λογικὸν ἐκ δύο οὐσιῶν συστησάμενος καὶ τὴν ἀσώματον οὐσίαν τῆς ψυχῆς συμπλέξας τῷ σώματι καθάπερ ὀργάνῳ τινὶ τεχνίτην ἄριστον.
Ὅταν οὖν ἐννοήσῃς τοῦ ζώου τούτου τὴν τοσαύτην σοφίαν ἐκπλήττου τοῦ δημιουργήσαντος τὴν δύναμιν.
Εἰ γὰρ τοῦ οὐρανοῦ τὸ κάλλος ὁρώμενον εὐγνώμονα θεατὴν εἰς τὴν τοῦ δημιουργήσαντος παραπέμπει δοξολογίαν πολλῷ μᾶλλον τὸ λογικὸν τοῦτο ζῶον ὁ ἄνθρωπος δυνήσεται τὰ κατὰ τὴν οἰκείαν διάπλασιν ἀναλογιζόμενος καὶ τῆς τιμῆς τῆς παρασχεθείσης αὐτῷ τὴν ὑπερβολὴν καὶ τῶν δωρεῶν τὰ μεγέθη καὶ τὰς ἀφάτους εὐεργεσίας διηνεκῶς ἀνυμνεῖν τὸν παραγαγόντα καὶ τὴν κατὰ δύναμιν δοξολογίαν ἀναφέρειν τῷ Δεσπότῃ.
Ἐβουλόμην καὶ τοῖς ἑξῆς ἐπεξελθεῖν ἀλλ' ἵνα μὴ τῷ πλήθει τῶν λεγομένων καταχώσωμεν τὴν μνήμην τῶν ἤδη λεχθέντων ἀναγκαῖον ἐνταῦθα στῆσαι τὸν τῆς διδασκαλίας λόγον.
Οὐδὲ γὰρ τοῦτο μόνον ἐστὶν ἡμῖν τὸ σπουδαζόμενον ἁπλῶς πολλὰ εἰπεῖν ἀλλὰ διὰ τοῦτο λέγομεν ὥστε αὐτὰ διηνεκῶς ὑμᾶς ἔχειν ἐμπεπηγότα ταῖς διανοίαις ταῖς ὑμετέραις ἵνα μὴ μόνον αὐτοὶ εἰδῆτε τὰ ἐν ταῖς θείαις Γραφαῖς ἐγκείμενα ἀλλὰ καὶ ἑτέροις διδάσκαλοι γίνησθε δυνάμενοι καὶ ἄλλους νουθετεῖν.
Ἕκαστος τοίνυν ὑμῶν παρακαλῶ ἐντεῦθεν ἐξιὼν μετὰ τοῦ πλησίον ἀναλαμβανέτω τῶν εἰρημένων τὴν μνήμην καὶ τὰ παρ' ἑαυτοῦ εἰσφέρων δεχέσθω καὶ τὰ παρ' ἑτέρου μνημονευθέντα.
Καὶ οὕτω συλλέγοντες ἅπαντα καὶ ἔναυλον αὐτῶν ἔχοντες τὴν μνήμην οἴκαδε ἀναχωρεῖτε καὶ καθ' ἑαυτοὺς ἀναμηρυκώμενοι τὰ θεῖα ταῦτα διδάγματα ἵνα ἐν τούτοις ἔχοντες τὴν μέριμναν ἅπασαν καὶ ἀσχολοῦντες ὑμῶν τὴν διάνοιαν δύνησθε μετ' εὐκολίας περιγενέσθαι καὶ τῶν παθῶν τῶν ἐνοχλούντων καὶ τὰς τοῦ διαβόλου μηχανὰς διαφυγεῖν.
Ἔνθα γὰρ ἂν ἴδῃ ὁ πονηρὸς δαίμων ἐκεῖνος ψυχὴν τὰ τοῦ Θεοῦ μεριμνῶσαν καὶ διηνεκῶς ἐκεῖνα φανταζομένην καὶ ταῦτα περιστρέφουσαν οὐδὲ προσεγγίσαι τολμᾷ ἀλλὰ ταχέως ἀποπηδᾷ καθάπερ ἀπὸ πυρός τινος ὑπὸ τῆς τοῦ Πνεύματος ἐνεργείας φυγαδευόμενος.
Ἵν' οὖν καὶ αὐτοὶ τὰ μέγιστα κερδαίνωμεν κἀκείνου περιγενέσθαι δυνηθῶμεν καὶ τὴν παρὰ τοῦ Θεοῦ ῥοπὴν μειζόνως ἐπισπασώμεθα ἐν τούτοις ἀσχολῶμεν ἡμῶν τὴν διάνοιαν.
Οὕτω γὰρ ἡμῖν καὶ τὰ ἐν χερσὶ πάντα ἐξευμαρισθήσεται καὶ τὰ δύσκολα εὔκολα γενήσεται καὶ τὰ δοκοῦντα εἶναι λυπηρὰ χρηστὸν λήψεται τέλος καὶ οὐδὲν ἡμᾶς τῶν παρόντων λυπῆσαι δυνήσεται.
Ἐὰν γὰρ τὰ τοῦ Θεοῦ μεριμνῶμεν τὰ ἡμέτερα αὐτὸς μεριμνήσει καὶ μετὰ πολλῆς ἀδείας τὸ πέλαγος τοῦ παρόντος βίου διαπλεύσομεν καὶ ὑπὸ τοῦ μεγάλου κυβερνήτου τοῦ ἐπὶ πάντων Θεοῦ ὁδηγούμενοι καταντήσομεν εἰς τὸν λιμένα τῆς τούτου φιλανθρωπίας ᾧ ἡ δόξα καὶ τὸ κράτος νῦν καὶ ἀεὶ καὶ εἰς τοὺς ἀτελευτήτους αἰῶνας τῶν αἰώνων.
Τῷ δὲ Ἀδὰμ οὐχ εὑρέθη βοηθὸς ὅμοιος αὐτῷ.
Καὶ ἐπέβαλεν ὁ Θεὸς ἔκστασιν ἐπὶ τὸν Ἀδὰμ καὶ ὕπνωσε.
Καὶ ἔλαβε μίαν τῶν πλευρῶν αὐτοῦ καὶ ἀνεπλήρωσε σάρκα ἀντ' αὐτῆς.
Καὶ ᾠκοδόμησε Κύριος ὁ Θεὸς τὴν πλευρὰν ἣν ἔλαβεν ἀπὸ τοῦ Ἀδὰμ εἰς γυναῖκα.
Πολλὰς ὑμῖν ἔχω χάριτας ὅτι μετὰ πολλῆς τῆς προθυμίας χθὲς ἐδέξασθε τὴν παρ' ἡμῶν παραίνεσιν καὶ πρὸς τὸ μῆκος τῶν εἰρημένων οὐ μόνον οὐκ ἐδυσχεράνατε ἀλλὰ καὶ μέχρι τοῦ τέλους οὕτω παρηκολουθήσατε ὡς ἀκμάζοντα ὑμῖν ἐναπομεῖναι τὸν τῆς ἀκροάσεως πόθον ὅθεν καὶ χρηστὰς ἡμῖν τὰς ἐλπίδας ὑπεφήνατε ὡς διὰ τῶν ἔργων ἐπιδειξάμενοι τὰ τῆς ἡμετέρας συμβουλῆς.
Ὁ γὰρ μετὰ τοσαύτης ἡδονῆς ἀκούων δῆλος ἂν εἴη καὶ πρὸς τὴν διὰ τῶν ἔργων πρᾶξιν παρεσκευασμένος ἄλλως δὲ καὶ ἡ νῦν ὑμῶν συνδρομὴ τεκμήριον ἂν γένοιτο τῆς κατὰ ψυχὴν ὑμῶν ὑγιείας.
Ὥσπερ γὰρ τὸ πεινῇν σωματικῆς εὐεξίας σημεῖόν ἐστιν οὕτω τὸ λογίων θείων ἐρᾷν ψυχικῆς ὑγιείας τεκμήριον ἂν γένοιτο μέγιστον.
Ἐπεὶ οὖν ὁ καρπὸς τῆς ὑμετέρας σπουδῆς δείκνυσι τῆς ὑπακοῆς τὴν ἐκπλήρωσιν φέρε καὶ ἡμεῖς τὸν μισθὸν ὃν ὑπεσχόμεθα χθὲς καταβάλωμεν ὑμῶν τῇ ἀγάπῃ τὴν πνευματικὴν ταύτην λέγω διδασκαλίαν τὸν μισθὸν καί μοι τῷ καταβάλλοντι δυνάμενον αὐξῆσαι τὴν περιουσίαν καὶ ὑμᾶς τοὺς ὑποδεχομένους πλουσίους ἀπεργαζόμενον.
Τοιαῦτα γὰρ ἅπαντα τὰ πνευματικά ὅπερ ἐπὶ τῶν αἰσθητῶν πραγμάτων οὐκ ἔνι.
Ἐκεῖ μὲν γὰρ ὁ καταβαλὼν ἠλάττωσεν αὐτοῦ τὴν οὐσίαν καὶ τὸν ὑποδεχόμενον εὐπορώτερον κατέστησεν ἐνταῦθα δὲ οὐχ οὕτως ἀλλὰ καὶ ὁ καταβαλὼν ταύτῃ μᾶλλον τὸν οἰκεῖον πλοῦτον αὔξει καὶ τοῖς ὑποδεχομένοις μείζων ἡ περιουσία γίνεται.
Ἐπεὶ οὖν καὶ ἡμεῖς ἕτοιμοι πρὸς εὐγνωμοσύνην καὶ ὑμεῖς οἱ ὑποδέχεσθαι μέλλοντες τὸν πλοῦτον τοῦτον τὸν πνευματικὸν εὐτρεπισμένους ἔχετε τοὺς κόλπους τῆς διανοίας φέρε τὴν ὑπόσχεσιν πληρώσωμεν καὶ τῆς ἀκολουθίας πάλιν τῶν παρὰ τοῦ μακαρίου Μωϋσέως ἀνεγνωσμένων ἁψάμενοι ἐντεῦθεν ὑμῖν τὸν μισθὸν καταβάλωμεν.
Τίνα οὖν ἐστι τὰ σήμερον ἀνεγνωσμένα ἀναγκαῖον εἰς μέσον προθεῖναι ἵν' οὕτω μετὰ ἀκριβείας διερευνώμενον τὸν τοῖς ῥήμασι ἐναποκεκρυμμένον πλοῦτον τῶν νοημάτων προθῶμεν ἐπὶ τῆς ὑμετέρας ἀγάπης.
Ἠκούσατε γὰρ ἀρτίως τῆς θείας Γραφῆς λεγούσης Τῷ δὲ Ἀδὰμ οὐχ εὑρέθη βοηθὸς ὅμοιος αὐτῷ.
Τί βούλεται ἡ βραχεῖα αὕτη λέξις Τῷ δὲ Ἀδάμ τίνος ἕνεκεν προσέθηκε τὸν σύνδεσμον οὐ γὰρ ἤρκει εἰπεῖν τῷ Ἀδάμ Οὐχ ἁπλῶς ταῦτα διερευνᾶσθαι σπουδάζομεν φιλοτιμίας ἕνεκεν περιττῆς ἀλλ' ἵνα μετὰ ἀκριβείας ὑμῖν ἅπαντα ἑρμηνεύοντες παιδεύσωμεν ὑμᾶς μηδὲ βραχεῖαν λέξιν μηδὲ συλλαβὴν μίαν παρατρέχειν τῶν ἐν ταῖς θείαις Γραφαῖς κειμένων.
Οὐ γὰρ ῥήματά ἐστιν ἁπλῶς ἀλλὰ τοῦ Πνεύματος τοῦ ἁγίου ῥήματα καὶ διὰ τοῦτο πολύν ἐστι τὸν θησαυρὸν εὑρεῖν καὶ ἐν μιᾷ συλλαβῇ.
Προσέχετε οὖν παρακαλῶ μετὰ ἀκριβείας μηδεὶς νωθὴς μηδεὶς ὑπνηλὸς πάντες διεγηγερμένην μοι τὴν διάνοιαν παρέχετε μηδεὶς ἔξω ῥεμβέσθω τὸν λογισμὸν μηδὲ φροντίδας βιωτικὰς ἐπισυρόμενος ἐνταῦθα στηκέτω ἀλλ' ἐννοῶν τῆς πνευματικῆς ταύτης συνόδου τὸ ἀξίωμα καὶ ὅτι διὰ τῆς τῶν προφητῶν γλώττης τοῦ Θεοῦ πρὸς ἡμᾶς διαλεγομένου ἀκούομεν οὕτω τὴν ἀκοὴν ὑπεχέτω καὶ συντεταμένον ἐχέτω τὸν νοῦν ἵνα μηδὲν τῶν παρ' ἡμῶν καταβαλλομένων σπερμάτων εἰς πέτραν κατενεχθῇ ἢ παρὰ τὴν ὁδὸν ἢ παρὰ τὰς ἀκάνθας ἀλλ' ὁλόκληρον τὸ σπέρμα εἰς τὴν γῆν τὴν καλὴν καταβληθὲν τὸ πλάτος λέγω τῆς διανοίας τῆς ὑμετέρας δαψιλῆ τὸν καρπὸν ὑμῖν ἐνέγκαι δυνηθῇ καὶ πολυπλασιάσῃ τὰ παρ' ἡμῶν καταβαλλόμενα.
Ἀλλ' ἴδωμεν λοιπὸν τί βούλεται ἡμῖν αὕτη ἡ τοῦ συνδέσμου συμπλοκή.
Τῷ δὲ Ἀδὰμ φησὶν οὐχ εὑρέθη βοηθὸς ὅμοιος αὐτῷ.
Θέα μοι τῆς θείας Γραφῆς τὴν ἀκρίβειαν.
Εἰποῦσα Τῷ δὲ Ἀδὰμ οὐχ εὑρέθη βοηθὸς οὐκ ἔστη μέχρι τούτου ἀλλὰ προσέθηκεν Ὅμοιος αὐτῷ τῇ προσθήκῃ παραδηλοῦσα ἡμῖν τὴν αἰτίαν δι' ἣν τοῦ συνδέσμου τὴν συμπλοκὴν ἐποιήσατο.
Οἶμαι λοιπὸν τοὺς ὀξύτερον ἐπιβάλλειν δυναμένους ἤδη προορᾷν τὸ μέλλον ὑφ' ὑμῶν ῥηθήσεσθαι.
Ἀλλ' ἐπειδὴ προσήκει ἡμᾶς κοινὴν πρὸς ἅπαντας ποιουμένους τὴν διδασκαλίαν πᾶσι σαφῆ ποιεῖν τὰ παρ' ἡμῶν λεγόμενα φέρε διδάξωμεν ὑμᾶς τίνος ἕνεκεν οὕτως εἴρηκεν ἀλλὰ μικρὸν ἀνάσχεσθε.
Ἐπειδὴ γὰρ ἐν τοῖς πρῴην ῥηθεῖσι καθάπερ μνημονεύετε εἰποῦσα ἡ θεία Γραφὴ ὅτι Ποιήσωμεν αὐτῷ βοηθὸν κατ' αὐτὸν εὐθέως ἐδίδαξεν ἡμᾶς τὴν τῶν θηρίων καὶ τῶν ἑρπετῶν καὶ τῶν ἀλόγων ἁπάντων δημιουργίαν φησὶ γὰρ Καὶ ἔπλασεν ὁ Θεὸς ἔτι ἐκ τῆς γῆς πάντα τὰ θηρία καὶ τὰ πετεινὰ τοῦ οὐρανοῦ καὶ ἤγαγεν αὐτὰ πρὸς τὸν Ἀδὰμ ἰδεῖν τί καλέσει αὐτά.
Καὶ καθάπερ Δεσπότης πᾶσιν ἐπέθηκε τὰ ὀνόματα καὶ τὴν οἰκείαν προσηγορίαν ἑκάστῳ γένει τῶν θηρίων καὶ τῶν πετεινῶν καὶ πάντων τῶν ἀλόγων κατὰ τὴν παρασχεθεῖσαν αὐτῷ σοφίαν ἀπένειμεν ἵνα εἰδέναι ἔχωμεν λοιπὸν ὅτι ἐκεῖνα μὲν ἅπαντα τὰ γεγενημένα εἰ γὰρ ὑπηρεσίαν τινὰ πληροῖ καὶ συνεφάπτεται τῶν καμάτων αὐτῷ ἀλλ' ὅμως ἄλογά ἐστι καὶ πολλῷ τῷ μέτρῳ λειπόμενα τοῦ ἀνθρώπου καὶ ἵνα μὴ νομίζωμεν ὅτι περὶ τούτων εἶπε Ποιήσωμεν αὐτῷ βοηθόν.
Εἰ γὰρ καὶ βοηθεῖ καὶ πρὸς πολλὰ χρήσιμα καθέστηκε τῇ τοῦ ἀνθρώπου ὑπηρεσίᾳ ἀλλ' ὅμως ἄλογά ἐστιν.
Ὅτι μὲν γὰρ βοηθεῖ δείκνυσιν αὐτὴ ἡ πεῖρα τῶν πραγμάτων.
Καὶ γὰρ τὰ μὲν πρὸς τὴν τῶν ἀγωγίμων μετακομιδὴν ἡμῖν ἐστιν ἐπιτήδεια τὰ δὲ πρὸς τὴν τῆς γῆς ἐργασίαν.
Βοῦς μὲν γὰρ ἄροτρον ἕλκει καὶ αὔλακας ἀνατέμνει καὶ πολλὴν ἑτέραν χρείαν πρὸς τὴν γεωργίαν ἡμῖν εἰσφέρει ὄνος δὲ πάλιν πρὸς τὴν τῶν ἀγωγίμων μετακομιδὴν πολλὴν παρέχει τὴν χρείαν καὶ ἕτερα δὲ πολλὰ τῶν ἀλόγων ἡμῖν ὑπηρετεῖται πρὸς τὰς τοῦ σώματος χρείας.
Καὶ γὰρ τὰ πρόβατα τὴν ἐκ τοῦ ἐρίου ἡμῖν χρείαν παρέχει πρὸς τὴν τῶν ἐνδυμάτων κατασκευὴν καὶ αἱ αἶγες πάλιν ὡσαύτως καὶ τὴν ἀπὸ τῶν τριχῶν ἡμῖν λειτουργίαν εἰσφέρουσι καὶ τὴν ἀπὸ τοῦ γάλακτος καὶ ἕτερα πρὸς τροφὴν ἡμῖν ἐπιτήδεια.
Ἵν' οὖν μὴ περὶ τούτων εἶναι νομίσῃς τὸ ἀνωτέρω εἰρημένον ὅτι Ποιήσωμεν αὐτῷ βοηθὸν διὰ τοῦτο νῦν ἀρχόμενος τοῦ λόγου φησὶ Τῷ δὲ Ἀδὰμ οὐχ εὑρέθη βοηθὸς ὅμοιος αὐτῷ μονονουχὶ διδάσκων ἡμᾶς ὁ μακάριος Μωϋσῆς καὶ ταῦτα λέγων τὰ ῥήματα ὅτι ταῦτα μὲν ἅπαντα παρήχθη καὶ τὰς τῶν ὀνομάτων προσηγορίας ἔλαβε παρὰ τοῦ Ἀδὰμ ἀλλ' ὅμως οὐδὲν ἄξιον τούτων αὐτοῦ πρὸς βοήθειαν ηὑρέθη.
Διὸ βούλεται ἡμᾶς διδάξαι τοῦ μέλλοντος ζώου παράγεσθαι τὴν διάπλασιν καὶ ὅτι τοῦτο τὸ μέλλον δημιουργεῖσθαι ζῶον τοῦτό ἐστι περὶ οὗ ἔλεγε.
Ποιήσωμεν αὐτῷ βοηθὸν κατ' αὐτὸν ὅμοιον αὐτῷ φησι τῆς αὐτῆς αὐτῷ οὐσίας ἄξιον αὐτοῦ μηδὲν αὐτοῦ λειπόμενον διὰ τοῦτο ἔλεγε Τῷ δὲ Ἀδὰμ οὐχ εὑρέθη βοηθὸς ὅμοιος αὐτῷ δεικνὺς ἡμῖν ὁ μακάριος οὗτος ὅτι ὅσην ἂν παρέχηται χρείαν ἡμῖν πρὸς ὑπηρεσίαν ταυτὶ τὰ ἄλογα ἑτέρα τίς ἐστι βοήθεια καὶ πολλῷ τῷ μέτρῳ ὑπερακοντίζουσα τῷ Ἀδὰμ παρεχομένη παρὰ τῆς γυναικός.
Ἐπεὶ οὖν πάντων παραχθέντων τῶν ζώων καὶ τὰς προσηγορίας δεξαμένων παρὰ τοῦ πρωτοπλάστου ἐπεζήτει τὸν ὅμοιον αὐτῷ βοηθὸν ὁ φιλάνθρωπος Δεσπότης παραγαγεῖν ὁ πάντα διὰ τὸν δημιουργηθέντα ὑπ' αὐτοῦ οἰκονομῶν καὶ πᾶσαν τὴν κτίσιν ταύτην τὴν ὁρωμένην διὰ τοῦτον παραγαγὼν μετὰ τῶν ἄλλων ἁπάντων καὶ τὴν γυναῖκα δημιουργεῖ.
Καὶ ὅρα πῶς μετὰ ἀκριβείας ἡμᾶς διδάσκει καὶ τῆς δημιουργίας αὐτῆς τὴν διάπλασιν.
Ἐπειδὴ γὰρ ἐδίδαξεν ἡμᾶς ὅτι βούλεται βοηθὸν αὐτῷ παραγαγεῖν ὅμοιον αὐτῷ καὶ γὰρ ἀνωτέρω ἔλεγε Ποιήσωμεν αὐτῷ βοηθὸν κατ' αὐτὸν καὶ ἐνταῦθά φησιν Οὐχ εὑρέθη βοηθὸς ὅμοιος αὐτῷ διὰ τοῦτο ἐκ τῆς οὐσίας αὐτοῦ ταύτης τὴν διάπλασιν ἐργάζεται καί φησι Καὶ ἐπέβαλεν ὁ Θεὸς ἔκστασιν ἐπὶ τὸν Ἀδὰμ καὶ ὕπνωσε Καὶ ἔλαβε μίαν τῶν πλευρῶν αὐτοῦ καὶ ἀνεπλήρωσε σάρκα ἀντ' αὐτῆς.
Καὶ ᾠκοδόμησε Κύριος ὁ Θεὸς τὴν πλευρὰν ἣν ἔλαβεν ἀπὸ τοῦ Ἀδὰμ εἰς γυναῖκα καὶ ἤγαγεν αὐτὴν πρὸς τὸν Ἀδάμ.
Μεγάλη τῶν εἰρημένων ἡ δύναμις καὶ πάντα λογισμὸν ἀνθρώπινον ὑπερβαίνουσα.
Οὐδὲ γὰρ δυνατὸν ἑτέρως τούτων συνιέναι τὸ μέγεθος μὴ τοῖς τῆς πίστεως ὀφθαλμοῖς ἅπαντα κατοπτεύσαντα.
Καὶ ἐπέβαλεν ὁ Θεὸς φησὶν ἔκστασιν ἐπὶ τὸν Ἀδὰμ καὶ ὕπνωσεν.
Ὅρα τὴν ἀκρίβειαν τῆς διδασκαλίας.
Ἀμφότερα τέθεικεν ὁ μακάριος οὗτος προφήτης μᾶλλον δὲ τὸ Πνεῦμα τὸ ἅγιον διὰ τῆς τούτου γλώττης παιδεῦον ἡμᾶς τῶν γεγενημένων τὴν ἀκολουθίαν.
Ἐπέβαλε φησὶν ἔκστασιν ἐπὶ τὸν Ἀδὰμ καὶ ὕπνωσεν.
Οὔτε ἔκστασις μόνον ἦν τὸ συμβὰν οὔτε ὕπνος ὁ συνήθης ἀλλ' ἐπειδὴ ὁ σοφὸς καὶ εὐμήχανος τῆς ἡμετέρας φύσεως δημιουργὸς ἔμελλεν ἐκ τῆς πλευρᾶς αὐτοῦ μίαν ἀφαιρεῖσθαι ἵνα μὴ ἡ αἴσθησις ὀδύνην αὐτῷ ἐργάσηται καὶ μετὰ ταῦτα πρὸς τὴν ἐξ ἐκείνης τῆς πλευρᾶς διαπλαττομένην ἀπεχθῶς ἔχῃ διακεῖσθαι καὶ μισήσῃ τὸ πλαττόμενον ζῶον τῆς ὀδύνης μεμνημένος διὰ τοῦτο τοσοῦτον αὐτῷ ὕπνον ἐπήγαγεν ἔκστασιν ἐπιβαλὼν καὶ ὥσπερ κάρῳ τινὶ κατασχεθῆναι προστάξας ἵνα μηδεμίαν αἴσθησιν δέξηται τοῦ γινομένου ἀλλὰ καθάπερ τεχνίτης ἄριστος καὶ ἀφέληται τὸ δοκοῦν καὶ ἀναπληρώσῃ τὸ λεῖπον καὶ οὕτω τὸ ληφθὲν δημιουργήσῃ κατὰ τὴν οἰκείαν φιλανθρωπίαν.
Ἐπέβαλε γὰρ φησὶν ἔκστασιν ἐπὶ τὸν Ἀδὰμ καὶ ὕπνωσε.
Καὶ ἔλαβε μίαν τῶν πλευρῶν αὐτοῦ καὶ ἀνεπλήρωσε σάρκα ἀντ' αὐτῆς ἵνα μὴ ἔχῃ μετὰ τὴν τοῦ ὕπνου ἀπαλλαγὴν ἐκ τοῦ λείποντος αἰσθάνεσθαι τοῦ γεγενημένου.
Εἰ γὰρ καὶ ἐν τῷ τῆς ἀφαιρέσεως καιρῷ ἠγνόησεν ἀλλ' ὅμως ἔμελλε μετὰ ταῦτα ἐπιγινώσκειν τὸ γεγονός.
Ἵν' οὖν μήτε ἐν τῷ ἀφαιρεῖσθαι ὀδύνην αὐτῷ ἐμποιήσῃ μήτε μετὰ ταῦτα ἡ ἔλλειψις ἀθυμίαν ἐργάσηται ἀμφότερα οὕτως ᾠκονόμησε καὶ ἀφελόμενος ἀνωδύνως καὶ πληρώσας τὸ λεῖπον καὶ μὴ συγχωρήσας μηδενὸς αὐτὸν τῶν γεγενημένων αἴσθησιν δέξασθαι.
Λαβὼν οὖν φησὶ ταύτην τὴν πλευρὰν ᾠκοδόμησε Κύριος ὁ Θεὸς εἰς γυναῖκα.
Παράδοξον τὸ εἰρημένον καὶ νικῶν μετὰ πολλῆς τῆς ὑπερβολῆς τὸν ἡμέτερον λογισμόν.
Τοιαῦτα γὰρ ἅπαντα τὰ παρὰ τοῦ Δεσπότου.
Τοῦ γὰρ ἀπὸ τοῦ χοὸς πλασθῆναι τὸν ἄνθρωπον οὐκ ἔλαττον τοῦτο.
Καὶ ὅρα τὴν συγκατάβασιν τῆς θείας Γραφῆς ὅσοις ῥήμασι κέχρηται διὰ τὴν ἡμετέραν ἀσθένειαν.
Καὶ ἔλαβε φησὶ μίαν τῶν πλευρῶν αὐτοῦ.
Μὴ ἀνθρωπίνως δέχου τὰ λεγόμενα ἀλλὰ τὴν παχύτητα τῶν λέξεων τῇ ἀσθενείᾳ λογίζου τῇ ἀνθρωπίνῃ.
Εἰ γὰρ μὴ τούτοις τοῖς ῥήμασιν ἐχρήσατο πῶς ἂν μαθεῖν ἠδυνήθημεν ταῦτα τὰ ἀπόῤῥητα μυστήρια Μὴ τοῖς ῥήμασιν οὖν μόνοις ἐναπομείνωμεν ἀλλὰ θεοπρεπῶς ἅπαντα νοῶμεν ὡς ἐπὶ Θεοῦ.
Τὸ γὰρ Ἔλαβε καὶ ὅσα τοιαῦτα διὰ τὴν ἀσθένειαν τὴν ἡμετέραν εἴρηται.
Σκόπει δὲ πῶς καὶ ἐνταῦθα πάλιν τῇ αὐτῇ συνηθείᾳ ἐχρήσατο ᾗ καὶ ἐπὶ τοῦ Ἀδάμ.
Ὥσπερ γὰρ ἐκεῖ καὶ ἅπαξ καὶ δεύτερον καὶ πολλάκις εἶπε Καὶ ἔλαβε Κύριος ὁ Θεὸς τὸν ἄνθρωπον ὃν ἔπλασε καὶ πάλιν Καὶ ἐνετείλατο Κύριος ὁ Θεὸς τῷ Ἀδάμ καὶ πάλιν Καὶ εἶπε Κύριος ὁ Θεὸς Ποιήσωμεν αὐτῷ βοηθὸν κατ' αὐτόν οὕτω καὶ νῦν φησι Καὶ ᾠκοδόμησε Κύριος ὁ Θεὸς τὴν πλευρὰν ἣν ἔλαβε ἀπὸ τοῦ Ἀδὰμ εἰς γυναῖκα καὶ ἀνωτέρω Καὶ ἐπέβαλε Κύριος ὁ Θεὸς ἔκστασιν ἐπὶ τὸν Ἀδάμ ἵνα μάθῃς ὡς οὐδεμία διαφορά ἐστι Πατρὸς καὶ υἱοῦ ἐν ταῖς λέξεσιν ἀλλὰ διὰ τὸ μίαν εἶναι τὴν οὐσίαν ἀμφοτέρων ἀδιαφόρως ἡ Γραφὴ κέχρηται τοῖς ὀνόμασιν.
Ἰδοὺ γοῦν καὶ ἐπὶ τῆς διαπλάσεως τῆς γυναικὸς τῇ αὐτῇ συνηθείᾳ ἐχρήσατο εἰποῦσα Καὶ ᾠκοδόμησε Κύριος ὁ Θεὸς τὴν πλευρὰν ἣν ἔλαβεν ἀπὸ τοῦ Ἀδὰμ εἰς γυναῖκα.
Τί ἂν εἴποιεν ἐνταῦθα οἱ αἱρετικοὶ οἱ πάντα περιεργάζεσθαι βουλόμενοι καὶ τοῦ δημιουργοῦ τῶν ὅλων τὴν γέννησιν κατειληφέναι οἰόμενοι Ποῖος λόγος τοῦτο ἑρμηνεῦσαι δύναται ποῖος νοῦς καταλαβεῖν Μίαν πλευρὰν φησὶν ἔλαβε καὶ πῶς ἐκ ταύτης τῆς μιᾶς τὸ ὅλον ζῶον διέπλασε Τί δὲ λέγω πῶς ἐκ ταύτης τῆς μιᾶς τὸ ζῶον διέπλασεν Εἰπέ μοι πῶς ἡ ἀφαίρεσις γέγονε πῶς αἴσθησιν οὐκ ἔλαβε τῆς ἀφαιρέσεως Ἀλλ' οὐδὲν τούτων δυνήσῃ εἰπεῖν μόνος γὰρ ἐκεῖνος οἶδεν ὁ τὴν δημιουργίαν ἐργασάμενος.
Εἰ τοίνυν ταῦτα τὰ ἐν χερσὶ καὶ τὰ τῆς διαπλάσεως τοῦ ὁμογενοῦς ἡμῖν εὑρεῖν ζώου οὐ καταλαμβάνομεν πόσης ἂν εἴη μανίας καὶ παραφροσύνης τὰ κατὰ τὸν δημιουργὸν περιεργάζεσθαι καὶ ἐκεῖνα φάσκειν κατειληφέναι ὧν οὔτε αἱ ἀσώματοι καὶ θεῖαι δυνάμεις τὴν ἀκριβῆ γνῶσιν ἔχουσιν ἀλλὰ μετὰ φόβου καὶ τρόμου δοξολογοῦσαι διηνεκῶς διατελοῦσι γʹ.
Καὶ ᾠκοδόμησε φησὶ Κύριος ὁ Θεὸς τὴν πλευρὰν ἣν ἔλαβεν ἀπὸ τοῦ Ἀδὰμ εἰς γυναῖκα.
Ὅρα τῆς Γραφῆς τὴν ἀκρίβειαν.
Οὐκέτι γὰρ εἶπεν ἔπλασεν ἀλλ' Ὠκοδόμησεν ἐπειδὴ ἐκ τοῦ ἤδη πλασθέντος τὸ μέρος ἔλαβε καὶ ὡς ἂν εἴποι τις τὸ λεῖπον ἐχαρίσατο.
Διὰ τοῦτό φησι Καὶ ᾠκοδόμησεν οὐκ ἄλλην πλάσιν εἰργάσατο ἀλλ' ἐκ τῆς ἤδη γενομένης πλάσεως βραχύ τι μέρος λαβὼν τοῦτο τὸ μέρος ᾠκοδόμησε καὶ τέλειον εἰργάσατο τὸ ζῶον.
Πόση τοῦ ἀριστοτέχνου Θεοῦ ἡ δύναμις ἀπὸ τοῦ βραχυτάτου μέρους ἐκείνου τοσούτων μελῶν ἀναλογίαν ἐργάσασθαι καὶ τοσαύτας αἰσθήσεις δημιουργῆσαι καὶ τέλειον καὶ ὁλόκληρον καὶ ἀπηρτισμένον ζῶον κατασκευάσαι τὸ δυνάμενον καὶ προσδιαλέγεσθαι καὶ τῇ τῆς οὐσίας κοινωνίᾳ πολλὴν αὐτῷ τὴν παραμυθίαν εἰσφέρειν.
Διὰ γὰρ τὴν τούτου παράκλησιν τοῦτο τὸ ζῶον ἐδημιουργήθη.
Διὸ καὶ Παῦλος ἔλεγεν Οὐ γὰρ ἐκτίσθη ὁ ἀνὴρ διὰ τὴν γυναῖκα ἀλλὰ γυνὴ διὰ τὸν ἄνδρα.
Ὁρᾷς πῶς ἅπαντα δι' αὐτὸν γίνεται Μετὰ γὰρ τὴν δημιουργίαν τῆς κτίσεως μετὰ τὸ παραχθῆναι τὰ ἄλογα τὰ πρὸς βρῶσιν ἐπιτήδεια τὰ πρὸς ὑπηρεσίαν χρησιμεύειν δυνάμενα ἐπειδὴ ἐδεῖτο ὁ πλασθεὶς ἄνθρωπός τινος τοῦ προσδιαλεγομένου καὶ δυναμένου τῇ κοινωνίᾳ τῆς οὐσίας πολλὴν αὐτῷ παρέχειν τὴν παραμυθίαν διὰ τοῦτο ἐκ τῆς πλευρᾶς αὐτοῦ δημιουργεῖται τὸ ζῶον τοῦτο τὸ λογικὸν καὶ κατὰ τὴν εὐμήχανον αὐτοῦ σοφίαν τέλειον καὶ ἀπηρτισμένον αὐτὸ εἰργάσατο κατὰ πάντα τῷ ἀνθρώπῳ ὅμοιον ἀντὶ τοῦ λογικὸν δυνάμενον ἐν τοῖς καιρίοις αὐτῷ καὶ τοῖς ἀναγκαίοις καὶ συνέχουσι τὴν ζωὴν τὰ τῆς βοηθείας εἰσφέρειν.
Θεὸς γὰρ ἦν ὁ τὰ πάντα σοφίᾳ τινὶ καὶ δημιουργίᾳ οἰκονομῶν.
Εἰ γὰρ καὶ ἡμεῖς διὰ τὴν τῶν λογισμῶν ἀσθένειαν καταλαμβάνειν μὴ δυνάμεθα τὸν τρόπον τῶν γεγενημένων ἀλλ' ὅμως πιστεύομεν ὅτι τῷ βουλήματι αὐτοῦ πάντα εἴκει καὶ ὅπερ ἂν προστάξῃ τοῦτο εἰς μέσον παράγεται.
Καὶ ᾠκοδόμησε φησὶ Κύριος ὁ Θεὸς τὴν πλευρὰν ἣν ἔλαβεν ἀπὸ τοῦ Ἀδὰμ εἰς γυναῖκα καὶ ἤγαγεν αὐτὴν πρὸς τὸν Ἀδάμ δεικνὺς ὅτι δι' αὐτὸν αὐτὴν παρήγαγεν.
Ἤγαγεν αὐτὴν φησὶ πρὸς τὸν Ἀδάμ.
Ἐπειδὴ γὰρ οὐδεὶς εὑρέθη φησὶν ἐν πᾶσι τοῖς ἄλλοις ὅμοιός σοι βοηθὸς ἰδοὺ ὅπερ ὑπεσχόμην  τοῦτο πληρώσας παραδίδωμί σοι.
Ἤγαγε γὰρ αὐτὴν φησὶ πρὸς τὸν Ἀδάμ.
Καὶ εἶπεν Ἀδὰμ Τοῦτο νῦν ὀστοῦν ἐκ τῶν ὀστέων μου καὶ σὰρξ ἐκ τῶν σαρκῶν μου.
Θέα μοι ἐνταῦθα ἀγαπητὲ πῶς μετὰ τῆς σοφίας ἐκείνης τῆς ἀφάτου τῆς παρὰ τοῦ Θεοῦ αὐτῷ χορηγηθείσης τὰ δείγματα ἡμῖν ἐδείκνυ διὰ τῆς τῶν ὀνομάτων θέσεως ἅπερ ἐπέθηκε τοσούτοις τοῖς γένεσι τῶν ἀλόγων ζώων καὶ προφητικῆς ἠξίωτο χάριτος.
Διὰ γὰρ τοῦτο ἐν τοῖς ἀνωτέρω ἐδίδαξεν ἡμᾶς ὁ μακάριος οὗτος προφήτης ὅτι μετὰ τοῦ ὕπνου καὶ ἔκστασις αὐτὸν ἔλαβεν ὡς μηδὲ ὅλως αἴσθησιν δέξασθαι τοῦ γενομένου ἵν' ἐπειδὰν μάθῃς νῦν ὅτι μετὰ τὴν θέαν τῆς γυναικὸς μετὰ ἀκριβείας ἀπαγγέλλει τὸ γεγονὸς πεισθῇς ἀκριβῶς ὅτι προφητικῇ χάριτι ταῦτα φθέγγεται καὶ ἐνηχούμενος ὑπὸ τῆς τοῦ ἁγίου Πνεύματος διδασκαλίας.
Ὁ γὰρ μηδὲν τῶν γεγενημένων εἰδὼς ἐπειδὴ ἤγαγεν αὐτὴν πρὸς αὐτὸν φησί Τοῦτο νῦν ὀστοῦν ἐκ τῶν ὀστέων μου καὶ σὰρξ ἐκ τῆς σαρκός μου.
Ἕτερος δέ τις ἑρμηνευτής φησιν ἀντὶ τοῦ Νῦν Τοῦτο ἅπαξ δηλῶν ὅτι νῦν τοῦτο μόνον γέγονε καὶ οὐκέτι οὕτως ἔσται τῆς γυναικὸς ἡ διάπλασις.
Νῦν φησὶν ἐξ ἀνδρὸς γέγονεν ἡ γυνὴ μετὰ δὲ ταῦτα οὐχ οὕτως ἀλλ' ἐκ τῆς γυναικὸς ὁ ἀνήρ μᾶλλον δὲ οὐκ ἐκ τῆς γυναικὸς ἀλλ' ἐκ τῆς ἀμφοτέρων συνεργίας ὡς καὶ ὁ Παῦλός φησιν Οὐ γάρ ἐστιν ἀνὴρ ἐκ γυναικὸς ἀλλὰ γυνὴ ἐξ ἀνδρός καὶ οὐκ ἐκτίσθη ἀνὴρ διὰ τὴν γυναῖκα ἀλλὰ γυνὴ διὰ τὸν ἄνδρα.
Ναί ἀλλὰ ταῦτα φησὶ τὰ εἰρημένα δείκνυσιν ὅτι ἡ γυνὴ ἐκ τοῦ ἀνδρὸς ἐγένετο.
Ἀλλ' ἀνάμεινον καὶ ὄψει διὰ τοῦ ἐπαγομένου τὴν ἀκριβῆ διδασκαλίαν.
Φησὶ γάρ Πλὴν οὔτε ἀνὴρ χωρὶς γυναικὸς οὔτε γυνὴ χωρὶς ἀνδρὸς διδάσκων ἡμᾶς ὅτι λοιπὸν διὰ τῆς ἀμφοτέρων συνουσίας ἡ σύστασις ἔσται καὶ ἀνδρὸς καὶ γυναικός.
Διὰ τοῦτο καὶ ὁ Ἀδὰμ ἔλεγε Τοῦτο νῦν ὀστοῦν ἐκ τῶν ὀστέων μου καὶ σὰρξ ἐκ τῆς σαρκός μου.
Εἶτα ἵνα μάθῃς αὐτοῦ τῆς προφητείας τὴν ἀκρίβειαν καὶ ὅπως μέχρι τοῦ νῦν καὶ μέχρι τῆς συντελείας αὐτῆς διαλάμπει τὸ ὑπ' αὐτοῦ εἰρημένον ἄκουε καὶ τῶν ἑξῆς Αὕτη κληθήσεται γυνὴ φησὶν ὅτι ἐκ τοῦ ἀνδρὸς αὐτῆς ἐλήφθη αὐτή.
Ἀντὶ τούτου καταλείψει ἄνθρωπος τὸν πατέρα αὐτοῦ καὶ τὴν μητέρα καὶ προσκολληθήσεται πρὸς τὴν γυναῖκα αὐτοῦ καὶ ἔσονται οἱ δύο εἰς σάρκα μίαν.
Εἶδες πῶς ἅπαντα ἡμῖν παρήνοιξε διὰ τῆς οἰκείας προφητείας ἕκαστον μετὰ ἀκριβείας δηλώσας Αὕτη φησὶ κληθήσεται γυνὴ ὅτι ἐκ τοῦ ἀνδρὸς αὐτῆς ἐλήφθη.
Πάλιν ἡμῖν τὴν ἀφαίρεσιν τῆς πλευρᾶς αἰνίττεται εἶτα δηλῶν τὰ μέλλοντα συμβήσεσθαι φησίν Ἀντὶ τούτου καταλείψει ἄνθρωπος τὸν πατέρα αὐτοῦ καὶ τὴν μητέρα αὐτοῦ καὶ προσκολληθήσεται πρὸς τὴν γυναῖκα αὐτοῦ καὶ ἔσονται οἱ δύο εἰς σάρκα μίαν.
Πόθεν εἰπέ μοι ταῦτα ἐπῆλθεν αὐτῷ φθέγξασθαι πόθεν ᾔδει τὰ μέλλοντα καὶ ὅτι εἰς πλῆθος ἐπιδώσει τὸ τῶν ἀνθρώπων γένος ὅτι γὰρ συνουσία ἔσται ἀνδρὸς καὶ γυναικὸς πόθεν ἠπίστατο Μετὰ γὰρ τὴν παράβασιν τὰ τῆς συνουσίας γέγονεν ἐπεὶ μέχρις ἐκείνου καθάπερ ἄγγελοι οὕτω διῃτῶντο ἐν τῷ παραδείσῳ οὐχ ὑπὸ ἐπιθυμίας φλεγόμενοι οὐχ ὑπὸ ἑτέρων παθῶν πολιορκούμενοι οὐ ταῖς ἀνάγκαις τῆς φύσεως ὑποκείμενοι ἀλλὰ δι' ὅλου ἄφθαρτοι κτισθέντες καὶ ἀθάνατοι ὅπου γε οὐδὲ τῆς τῶν ἱματίων περιβολῆς ἐδέοντο.
Ἦσαν γὰρ φησὶν οἱ δύο γυμνοὶ καὶ οὐκ ᾐσχύνοντο.
Οὐδέπω γὰρ τῆς ἁμαρτίας ὑπεισελθούσης καὶ τῆς παρακοῆς τῇ ἄνωθεν ἦσαν δόξῃ ἠμφιεσμένοι δι' ὃ οὐδὲ ᾐσχύνοντο μετὰ δὲ τὴν παράβασιν τῆς ἐντολῆς τότε καὶ ἡ αἰσχύνη ἐπεισῆλθε καὶ ἡ γνῶσις τῆς γυμνότητος.
Πόθεν οὖν εἰπέ μοι ταῦτα αὐτῷ ἐπῆλθε φθέγγεσθαι ἢ δῆλον ὅτι προφητικοῦ χαρίσματος μετέχων πρὸ τῆς παρακοῆς ἅπαντα ταῦτα ἑώρα τοῖς πνευματικοῖς ὀφθαλμοῖς Ταῦτα δὲ οὐχ ἁπλῶς νῦν μηνύω ἀλλ' ἵνα ἐντεῦθεν ἤδη καὶ τὴν ὑπερβάλλουσαν τοῦ Θεοῦ φιλανθρωπίαν καταμάθητε ἣν περὶ τὸν ἄνθρωπον ἐπεδείξατο ἀγγελικὸν αὐτῷ βίον ἐξ ἀρχῆς χαρισάμενος καὶ μυρίας εἰς αὐτὸν εὐεργεσίας παραθέμενος καὶ μετὰ τῶν ἄλλων ἁπάντων καὶ προφητικοῦ χαρίσματος αὐτὸν ἀξιώσας καὶ τοῦ ἀνθρώπου δὲ τὴν μετὰ τοσαύτας εὐεργεσίας ῥᾳθυμίαν ἰδόντες μηκέτι ἐπὶ τὸν Θεὸν τὴν αἰτίαν μετάγητε ἀλλὰ τούτῳ τὸ πᾶν λογίζησθε.
Αὐτὸς γὰρ ἑαυτῷ πάντων αἴτιος γέγονε τῶν κακῶν ὡς καὶ μετὰ ταῦτα μαθήσεσθε καὶ τῆς ἐκπτώσεως τῶν τοσούτων ἀγαθῶν καὶ τῆς καταδίκης ἣν διὰ τὴν παρακοὴν ὑπέμεινεν.
Ὅταν γὰρ ἐννοήσω τῆς διαγωγῆς αὐτοῦ τὴν κατάστασιν ἣν ὁ Δεσπότης αὐτῷ ἐχαρίσατο οὕτω δαψιλεῖς εἰς αὐτὸν εὐεργεσίας ἐπιδειξάμενος καὶ πρῶτον μὲν ὅτι καὶ πρὸ τῆς αὐτοῦ διαπλάσεως τοῦτον ὅλον τῆς κτίσεως κόσμον δι' αὐτὸν παρήγαγε καὶ τότε αὐτὸν ἐδημιούργησεν ἵνα γενόμενος ἀπολαύσῃ πάντων τῶν ὁρωμένων εἶτα τὸν παράδεισον γενέσθαι προστάξας ἐκεῖ αὐτὸν ἐνδιαιτᾶσθαι ἐβουλήθη χωρίσας τῶν ἀλόγων ζώων καὶ πάντων αὐτῷ τὴν ἐξουσίαν δεδωκὼς καθάπερ δεσπότην τινὰ δούλοις καὶ ὑπηκόοις τὰ ὀνόματα θεῖναι πᾶσιν ἐπέταξεν εἶτα ἐπειδὴ μόνος ὢν ἐδεῖτό τινος τῆς αὐτῆς αὐτῷ κοινωνοῦντος οὐσίας βοηθοῦ οὐδὲ τοῦτο παρέλιπεν ἀλλὰ τὴν γυναῖκα παραγαγὼν καθ' ὃν αὐτὸς ἐβουλήθη τρόπον ἐνεχείρισεν αὐτῷ ταύτην καὶ μετὰ τούτων ἁπάντων καὶ προφητείας αὐτῷ ἀξίωμα χαρισάμενος καὶ μετὰ τὰς ἀφάτους ταύτας εὐεργεσίας καὶ τὸ κεφάλαιον ἁπάντων ἐδωρήσατο πάντων αὐτὸν ἐλευθερώσας τῶν τοῦ σώματος φροντίδων καὶ μήτε ἱματίων περιβολῆς μήτε ἑτέρας τινὸς χρείας δεῖσθαι συγχωρήσας ἀλλὰ καθάπερ ἔφθην εἰπὼν ὡς ἄγγελον ἐπίγειον οὕτως αὐτὸν ἐπὶ τῆς γῆς διάγειν βουληθείς ὅταν τοίνυν πάντα ταῦτα λογίσωμαι καὶ τοῦ Δεσπότου ἐκπλήττομαι τὴν περὶ τὸ γένος τὸ ἡμέτερον φιλανθρωπίαν καὶ τοῦ ἀνθρώπου τὴν ῥᾳθυμίαν καὶ τοῦ διαβόλου τὴν βασκανίαν οὐ γὰρ ἤνεγκεν ὁ πονηρὸς δαίμων ὁρῶν ἐν σώματι ἀνθρωπίνῳ ἀγγελικὴν διαγωγήν.
Ἀλλ' ἵνα μὴ εἰς πολὺ μῆκος τὸν λόγον ἐκτείνωμεν εἰ δοκεῖ τὰ κατὰ τὴν τοῦ πονηροῦ δαίμονος ἐπιβουλὴν εἰς τὴν ἑξῆς ταμιευσάμενοι ἐνταῦθα καταπαύσωμεν τὸν λόγον ἐκεῖνο παρακαλέσαντες ὑμῶν τὴν ἀγάπην μεμνῆσθαι τῶν εἰρημένων μετὰ ἀκριβείας καὶ καθ' ἑαυτοὺς ἅπαντα ἀναλογίζεσθαι ἵνα ἔχητε αὐτὰ ἐνιδρυμένα ταῖς διανοίαις ταῖς ὑμετέραις.
Ἐὰν γὰρ συνεχῶς ἀναμιμνησκώμεθα τῶν εὐεργεσιῶν τοῦ Θεοῦ ὧν εἰς τὴν ἡμετέραν φύσιν κατέθετο αὐτοί τε εὐγνώμονες ἐσόμεθα καὶ πρὸς τὴν τῆς ἀρετῆς ὁδὸν προτροπὴ ἡμῖν μεγίστη τοῦτο γενήσεται.
Ὁ γὰρ τῶν εὐεργεσιῶν μεμνημένος τοῦ Θεοῦ δηλονότι σπουδάσει μὴ ἀνάξιον ἑαυτὸν ἀποφῆναι ἀλλὰ τοσαύτην ἐπιδείξασθαι τὴν σπουδὴν καὶ τὴν εὐγνωμοσύνην ὡς καὶ ἑτέρων πάλιν ἀξιωθῆναι.
Φιλότιμος γὰρ ὁ Δεσπότης ὁ ἡμέτερος καὶ ἐπειδὰν ἴδῃ περὶ τὰ ἤδη ἡμῖν ὑπάρξαντα παρ' αὐτοῦ εὐγνώμονας γενομένους πολλὴν ἐπιδαψιλεύεται τὴν χάριν καὶ μειζόνων ἡμᾶς πάλιν ἀξιοῖ τῶν δωρεῶν μόνον ἐὰν ἡμεῖς τῆς ἑαυτῶν σωτηρίας φροντίζοντες μὴ ἁπλῶς τὸν χρόνον παρατρέχωμεν μηδὲ τοῦτο σκοπῶμεν εἰ τὸ ἥμισυ τῆς ἁγίας Τεσσαρακοστῆς παρέδραμεν ἀλλ' εἴ τινα ἡμῖν κατώρθωται ἐν τούτῳ τῷ χρόνῳ καὶ εἴ τι τῶν ἐνοχλούντων ἡμῖν παθῶν διωρθώσαμεν.
Εἰ γὰρ μέλλοιμεν καθ' ἑκάστην ἡμέραν τῆς πνευματικῆς διδασκαλίας ἀπολαύοντες οἱ αὐτοὶ διαμένειν καὶ μὴ ἐπιδιδόναι πρὸς ἀρετὴν μηδὲ τὰ τῆς κακίας εἴδη ἐξορίζειν τῆς ἑαυτῶν ψυχῆς οὐ μόνον ἡμῖν οὐδὲν ὄφελος ἔσται ἀλλὰ καὶ πλείων ἡ βλάβη.
Ὅταν γάρ τις καὶ ἐπιμελείας τοσαύτης ἀπολαύων μηδὲν κερδαίνῃ μεῖζον ἑαυτῷ ἐπισωρεύει τὸ τῆς γεέννης πῦρ.
Διὸ παρακαλῶ κἂν τῷ ὑπολειπομένῳ χρόνῳ τῆς νηστείας εἰς δέον χρησώμεθα καὶ καθ' ἑκάστην ἑβδομάδα μᾶλλον δὲ καθ' ἑκάστην ἡμέραν ἑαυτοὺς περισκοπῶμεν καὶ τὰ μὲν ἐλαττώματα ἡμῶν ἐξορίζωμεν τῆς ἑαυτῶν ψυχῆς κατορθωμάτων δὲ κτῆσιν προσλαμβάνωμεν καθάπερ ὁ προφήτης παρῄνεσεν καὶ ἐκκλίνωμεν ἀπὸ τῶν κακῶν καὶ μετέλθωμεν ἐπὶ τὴν ἀρετήν αὕτη γὰρ ἡ ἀληθὴς νηστεία.
Ὁ θυμώδης τὸ μὲν πάθος τὸ ἐνοχλοῦν εὐσεβεῖ λογισμῷ ἐξοριζέτω τῆς ψυχῆς πραότητα δὲ καὶ ἐπιείκειαν ἀσπαζέσθω.
Ὁ ῥᾴθυμος καὶ ἀκόλαστος καὶ μετὰ ἀδείας πρὸς τὰ κάλλη τῶν σωμάτων ἐπτοημένος χαλινώσας αὑτοῦ τὸν λογισμὸν καὶ τὸν νόμον τοῦ Χριστοῦ εἰς τὸ πλάτος αὑτοῦ τῆς διανοίας ἐγγράψας τὸν λέγοντα Ὁ ἐμβλέψας γυναικὶ πρὸς τὸ ἐπιθυμῆσαι αὐτῆς ἤδη ἐμοίχευσεν αὐτὴν ἐν τῇ καρδίᾳ αὑτοῦ τὸ μὲν τῆς ἀκολασίας πάθος φυγαδευέτω τὴν δὲ σωφροσύνην κατορθούτω.
Ὁ προπετὴς ἐν γλώσσῃ καὶ ἁπλῶς τὰ ἐπιόντα φθεγγόμενος μιμείσθω πάλιν τὸν μακάριον προφήτην καὶ λεγέτω Θοῦ Κύριε φυλακὴν τῷ στόματί μου καὶ θύραν περιοχῆς περὶ τὰ χείλη μου καὶ μηδέποτε ἁπλῶς καὶ ὡς ἔτυχε προφερέτω τὰ ῥήματα ἀλλ' ἀκουέτω Παύλου λέγοντος Πᾶσα κραυγὴ καὶ θυμὸς καὶ βλασφημία καὶ αἰσχρολογία καὶ εὐτραπελία ἀρθήτω ἀφ' ὑμῶν σὺν πάσῃ κακίᾳ καὶ πάλιν Εἴ τις λόγος ἀγαθὸς πρὸς οἰκοδομὴν τῆς χρείας ἵνα δῷ χάριν τοῖς ἀκούουσι.
Καὶ τοὺς ὅρκους δὲ παντελῶς φευγέτω ἀκούων τῆς ἀποφάσεως τοῦ Χριστοῦ τῆς λεγούσης ὅτι Ἐῤῥήθη τοῖς ἀρχαίοις Οὐκ ἐπιορκήσεις ἐγὼ δὲ λέγω ὑμῖν μὴ ὀμόσαι ὅλως.
Μὴ τοίνυν μοι λέγε ὅτι Ἐπὶ δικαίῳ ὄμνυμι οὐκ ἔξεστι γὰρ οὔτε ἐπὶ δικαίῳ οὔτε ἐπὶ ἀδίκῳ ὀμνύναι.
Καθαρὸν τοίνυν τηρῶμεν ὅρκῳ τὸ στόμα καὶ τούτοις ἅπασι τειχίζωμεν ἡμῶν καὶ τὴν γλῶτταν καὶ τὰ χείλη καὶ τὴν διάνοιαν ὥστε μὴ ἔνδοθεν τίκτεσθαί τι τῶν πονηρῶν λογισμῶν μήτε διὰ γλώττης προφέρεσθαι.
Καὶ τὰς ἀκοὰς δὲ ἀσφαλῶς ἀποφράττωμεν ὥστε μήτε ἀκοὴν ματαίαν παραδέχεσθαι καθάπερ ὁ μακάριος Μωϋσῆς παρήγγειλε λέγων Ἀκοὴν ματαίαν μὴ παραδέξῃ καὶ πάλιν ὁ μακάριος Δαυῒδ ἔλεγε Τὸν καταλαλοῦντα λάθρα τοῦ πλησίον αὐτοῦ τοῦτον ἐξεδίωκον.
Εἶδες ἀγαπητὲ ὅσης ἡμῖν ἀγρυπνίας χρεία ὅσου πόνου πρὸς τὴν ἀρετήν πῶς καὶ βραχὺ μέρος ἀμεληθὲν ὁλόκληρον ἡμῖν ἐπάγει τὸν κίνδυνον Διὰ τοῦτο καὶ ἑτέρωθι ἐβόα ὁ μακάριος Δαυῒδ ἐγκαλῶν τῷ τοῦτο ποιοῦντι Καθήμενος κατὰ τοῦ ἀδελφοῦ σου κατελάλεις καὶ κατὰ τοῦ υἱοῦ τῆς μητρός σου ἐτίθεις σκάνδαλον.
Ἐὰν οὕτως ἡμῶν ἅπαντα τὰ μέλη τειχίσωμεν δυνησόμεθα καὶ πρὸς τὰ τῆς ἀρετῆς ἔργα διεγερθῆναι καὶ τὴν μὲν γλῶτταν πρὸς δοξολογίαν καὶ ὕμνους τοὺς εἰς τὸν τῶν ὅλων Θεὸν ἀπασχολεῖν τὴν δὲ ἀκοὴν πρὸς ἀκρόασιν καὶ μάθησιν τῶν θείων λογίων καὶ τὴν διάνοιαν πρὸς τὴν κατανόησιν τῶν πνευματικῶν διδαγμάτων καὶ τὰς χεῖρας μὴ πρὸς ἁρπαγὴν καὶ πλεονεξίαν ἀλλὰ πρὸς ἐλεημοσύνην καὶ τὴν τῶν ἀγαθῶν πράξεων ἐργασίαν καὶ τοὺς πόδας μὴ εἰς θέατρα καὶ ἱπποδρομίας καὶ τὰς ἐπιβλαβεῖς θεωρίας ἀλλ' εἰς ἐκκλησίαν καὶ εἰς εὐκτηρίους οἴκους καὶ πρὸς τὰς τῶν ἁγίων μαρτύρων θήκας ἵνα τὴν παρ' αὐτῶν εὐλογίαν καρπούμενοι ἀχειρώτους ἑαυτοὺς καταστήσωμεν ταῖς τοῦ διαβόλου παγίσιν.
Ἐὰν οὕτως ὦμεν μεμεριμνημένοι καὶ τῆς ἑαυτῶν σωτηρίας φροντίζοντες δυνησόμεθα καὶ τὸ ἀπὸ τῆς νηστείας κέρδος καρπώσασθαι καὶ τὰς τοῦ Πονηροῦ μηχανὰς διαφυγεῖν καὶ πολλὴν τὴν ἄνωθεν ῥοπὴν ἐπισπάσασθαι ἧς γένοιτο πάντας ἡμᾶς ἀπολαῦσαι χάριτι καὶ φιλανθρωπίᾳ τοῦ Κυρίου ἡμῶν Ἰησοῦ Χριστοῦ μεθ' οὗ τῷ Πατρὶ ἅμα τῷ ἁγίῳ Πνεύματι δόξα κράτος τιμὴ νῦν καὶ ἀεὶ καὶ εἰς τοὺς αἰῶνας τῶν αἰώνων.
Εἰς τὴν παράβασιν τῶν πρωτοπλάστων.
Καὶ ἦσαν οἱ δύο γυμνοὶ ὅ τε Ἀδὰμ καὶ ἡ γυνὴ αὐτοῦ καὶ οὐκ ᾐσχύνοντο.
Βούλομαι σήμερον ἀγαπητοὶ θησαυρὸν ὑμῖν πνευματικὸν ὑπανοῖξαι μεριζόμενον καὶ μηδέποτε δαπανώμενον πάντας πλουτίζοντα καὶ ἐν μηδενὶ ἐλαττούμενον ἀλλὰ καὶ προστιθέμενον.
Καθάπερ γὰρ ἐπὶ τοῦ αἰσθητοῦ θησαυροῦ κἂν μικρόν τι ψῆγμα λαβεῖν τις δυνηθείη πολὺν ἑαυτῷ τὸν πλοῦτον ἐργάζεται οὕτω δὴ καὶ ἐπὶ τῆς θείας Γραφῆς καὶ ἐν βραχείᾳ λέξει πολλὴν ἔστιν εὑρεῖν τῶν νοημάτων τὴν δύναμιν καὶ ἄφατον τὸν πλοῦτον.
Τοιαύτη γὰρ ἡ φύσις τοῦ θησαυροῦ τούτου τοὺς ὑποδεχομένους εὐπόρους ἐργαζόμενος οὐδέποτε ἐλλείπει πηγὴ γὰρ τοῦτον ἀναβλύζει τοῦ Πνεύματος τοῦ ἁγίου.
Ὑμέτερον δ' ἂν εἴη λοιπὸν μετὰ ἀκριβείας φυλάττειν τὰ παρακατατιθέμενα καὶ τὴν μνήμην ἀδιάπτωτον διασώζειν ἵνα μετ' εὐκολίας δύνησθε παρακολουθεῖν τοῖς λεγομένοις μόνον μετὰ σπουδῆς τὰ παρ' ἑαυτῶν εἰσφέρωμεν.
Ἡ γὰρ χάρις ἕτοιμός ἐστιν ἐπιζητοῦσα τοὺς μετὰ δαψιλείας ταύτην ὑποδεχομένους.
Ἀκούσωμεν δὲ καὶ τῶν σήμερον ἀνεγνωσμένων ἵνα μάθωμεν τοῦ Θεοῦ τὴν ἄφατον φιλανθρωπίαν καὶ ὅσῃ συγκαταβάσει κέχρηται διὰ τὴν σωτηρίαν τὴν ἡμετέραν.
Καὶ ἦσαν οἱ δύο γυμνοὶ ὅ τε Ἀδὰμ καὶ ἡ γυνὴ αὐτοῦ καὶ οὐκ ᾐσχύνοντο.
Ἐννόησόν μοι μακαριότητος ὑπερβολὴν πῶς ἀνώτεροι ἦσαν τῶν σωματικῶν ἁπάντων πῶς καθάπερ τὸν οὐρανὸν οὕτω τὴν γῆν ᾤκουν καὶ ἐν σώματι τυγχάνοντες τὰ τῶν σωμάτων οὐχ ὑπέμενον οὔτε γὰρ στέγης οὔτε ὀρόφου οὔτε ἱματίου οὔτε ἄλλου οὐδενὸς τῶν τοιούτων ἐδέοντο.
Καὶ οὐχ ἁπλῶς οὐδὲ εἰκῆ τοῦτο ἡμῖν ἐπεσημήνατο ἡ θεία Γραφὴ ἀλλ' ἵνα μαθόντες τὴν ἄλυπον αὐτῶν ταύτην διαγωγὴν καὶ τὸν ἀνώδυνον βίον καὶ τὴν ἀγγελικὴν ὡς εἰπεῖν κατάστασιν ἐπειδὰν ἴδωμεν μετὰ ταῦτα τούτων ἁπάντων ἐρήμους αὐτοὺς γενομένους καὶ καθάπερ ἀπὸ πολλῆς πλούτου περιουσίας εἰς ἐλαχίστην πενίαν κατενεχθέντας τῇ ῥᾳθυμίᾳ αὐτῶν τὸ πᾶν ἐπιγράψωμεν.
Ἀναγκαῖον δὲ ἀκοῦσαι τῶν ἀνεγνωσμένων.
Εἰπὼν γὰρ ὁ μακάριος Μωϋσῆς ὅτι γυμνοὶ ἦσαν καὶ οὐκ ᾐσχύνοντο  φησίν Ὁ δὲ ὄφις ἦν φρονιμώτατος τῶν θηρίων πάντων τῶν ἐπὶ τῆς γῆς ὧν ἐποίησε Κύριος ὁ Θεός.
Καὶ εἶπεν ὁ ὄφις τῇ γυναικί Τί ὅτι εἶπεν ὁ Θεὸς Οὐ μὴ φάγητε ἀπὸ παντὸς ξύλου τοῦ παραδείσου Ὅρα πονηροῦ δαίμονος βασκανίαν καὶ πολύπλοκον μηχανήν.
Ἐπειδὴ γὰρ εἶδεν ἐν τῇ ἀνωτάτω τιμῇ τυγχάνοντα τὸν δημιουργηθέντα ἄνθρωπον καὶ οὐδὲν σχεδὸν ἔλαττον ἔχοντα τῶν ἀγγέλων καθάπερ καὶ ὁ μακάριος Δαυΐδ φησιν Ἠλάττωσας αὐτὸν βραχύ τι παρ' ἀγγέλους καὶ τοῦτο δὲ αὐτὸ τὸ Βραχὺ ἡ τῆς παρακοῆς ἁμαρτία εἰσήγαγε μετὰ γὰρ τὴν παρακοὴν τοῦτο ἐφθέγξατο ὁ προφήτης ὁρῶν τοίνυν ἄγγελον ἐπίγειον ἐπὶ γῆς τυγχάνοντα καὶ ὑπὸ τῆς βασκανίας τηκόμενος ὁ ἀρχέκακος δαίμων ἐπειδὴ αὐτὸς ἐν ταῖς ἄνω δυνάμεσι τελῶν διὰ μοχθηρίαν προαιρέσεως καὶ κακίας ὑπερβολὴν ἐκ τοῦ ὕψους ἐκείνου ἐῤῥίφη κάτω πολλῇ κέχρηται τῇ μηχανῇ ὥστε τῆς εὐνοίας τοῦ Θεοῦ ἀποστερῆσαι τὸν ἄνθρωπον καὶ ἀγνώμονα αὐτὸν ἀπεργασάμενος γυμνῶσαι τῶν τοσούτων ἀγαθῶν τῶν διὰ τὴν τοῦ Θεοῦ φιλανθρωπίαν παρασχεθέντων αὐτῷ.
Καὶ τί ποιεῖ Εὑρὼν τὸ θηρίον τοῦτο τὸν ὄφιν λέγω τὰ ἄλλα θηρία τῇ φρονήσει νικῶντα καθάπερ καὶ ὁ μακάριος Μωϋσῆς ἐμαρτύρησεν εἰπὼν Ὁ δὲ ὄφις ἦν φρονιμώτατος πάντων τῶν θηρίων τῶν ἐπὶ τῆς γῆς ὧν ἐποίησε Κύριος ὁ Θεός τούτῳ ὥσπερ ὀργάνῳ τινὶ χρώμενος δι' αὐτοῦ τὸ ἄπλαστον καὶ ἀσθενέστερον σκεῦος τὴν γυναῖκα λέγω διὰ τῆς ὁμιλίας εἰς τὴν ἑαυτοῦ ἀπάτην ἐκκαλεῖται.
Καὶ εἶπε φησὶν ὁ ὄφις τῇ γυναικί.
Λογίζου ἀγαπητὲ ἐκ τούτου πῶς οὐδὲν ἦν ἐν προοιμίοις φοβερὸν τῶν θηρίων τῶν γεγενημένων οὔτε τῷ ἀνδρὶ οὔτε τῇ γυναικὶ ἀλλὰ τὴν ὑποταγὴν καὶ τὴν δεσποτείαν ἐπεγίνωσκον καὶ καθάπερ νῦν τὰ ἥμερα οὕτω καὶ τὰ ἄγρια καὶ ἀτίθασσα τότε χειροήθη ἐτύγχανεν.
Ἀλλ' ἴσως ἐνταῦθα διαπορήσειεν ἄν τις καὶ μαθεῖν ζητήσειεν εἰ καὶ τὸ θηρίον λόγου μετεῖχεν.
Οὐ τοῦτο μὴ γένοιτο ἀλλ' ἀεὶ ἀκολουθοῦντας τῇ Γραφῇ τοῦτο λογίζεσθαι χρὴ ὅτι τὰ μὲν ῥήματα ἦν τοῦ διαβόλου τοῦ διὰ τὸν οἰκεῖον φθόνον πρὸς τὴν ἀπάτην ταύτην διεγερθέντος τῷ δὲ θηρίῳ τούτῳ ὥσπερ ἐπιτηδείῳ ὀργάνῳ ἐχρήσατο ἵνα δυνηθῇ τὸ δέλεαρ τῆς οἰκείας ἀπάτης ἐνιεὶς ὑποσκελίσαι πρότερον μὲν τὴν γυναῖκα ἅτε ἀεὶ εὐκολώτερον δυναμένην ἀπατηθῆναι ἔπειτα δὲ δι' αὐτῆς καὶ τὸν πρωτόπλαστον.
Τῷ οὖν ἀλόγῳ τούτῳ χρησάμενος πρὸς τὴν τῆς ἐπιβουλῆς κατασκευὴν δι' αὐτοῦ τῇ γυναικὶ διαλέγεται καί φησι Τί ὅτι εἶπεν ὁ Θεὸς Οὐ μὴ φάγητε ἀπὸ παντὸς ξύλου τοῦ παραδείσου Σκοπεῖτε ἐνταῦθα κακουργίας ὑπερβολὴν λεπτοτάτην.
Τὸ μὴ ῥηθὲν ὑπὸ τοῦ Θεοῦ ἐν τάξει συμβουλῆς καὶ ἐρωτήσεως εἰσάγει καὶ ὡσανεὶ τὴν ὑπὲρ αὐτῶν κηδεμονίαν ποιούμενος τοῦτο γάρ ἐστιν ἐνδεικνυμένου τὸ λέγειν Τί ὅτι εἶπεν ὁ Θεὸς Οὐ μὴ φάγητε ἀπὸ παντὸς ξύλου τοῦ παραδείσου μονονουχὶ λέγων ὁ πονηρὸς οὗτος δαίμων Τίνος ἕνεκεν ἀπεστέρησεν ὑμᾶς τῆς τοσαύτης ἀπολαύσεως διὰ τί οὐ συγχωρεῖ μετέχειν τῶν ἐν τῷ παραδείσῳ ἀγαθῶν ἀλλὰ τῆς μὲν θέας τὴν ἀπόλαυσιν ἐδωρήσατο οὐκ ἀφίησι δὲ μεταλαβεῖν καὶ πλείονα καρπώσασθαι τὴν ἡδονήν Τί ὅτι εἶπεν ὁ Θεός Διὰ τί φησὶ τοῦτο τί τὸ ὄφελος τῆς ἐν τῷ παραδείσῳ διαγωγῆς ὅταν μὴ ἐξῇ τῶν ἐν αὐτῷ ἀπολαύειν ἀλλὰ ταύτῃ μάλιστα πλείονα τὴν ὀδύνην ἔχειν ὅταν θέα μὲν ᾖ ἀπόλαυσις δὲ ἡ ἀπὸ τῆς μεταλήψεως μὴ γίνηται Εἶδες πῶς καθάπερ δέλεαρ διὰ τῶν ῥημάτων ἐνίησιν αὑτοῦ τὸν ἰόν Δέον τὴν γυναῖκα ἐξ αὐτῆς τῆς ἐπιχειρήσεως κατανοῆσαι τῆς μανίας τὴν ὑπερβολὴν καὶ ὅτι τὰ μὴ ὄντα ἐπίτηδες λέγει καὶ ἐν τάξει δῆθεν κηδεμονίας ἵνα μαθεῖν δυνηθῇ τὰ παρὰ τοῦ Θεοῦ αὐτοῖς ἐνταλθέντα καὶ οὕτω πρὸς τὴν παράβασιν αὐτοὺς ἑλκύσῃ.
Δυναμένη τοίνυν εὐθέως συνιδεῖν αὐτοῦ τὴν ἀπάτην καὶ ἀποστραφῆναι λοιπὸν τὴν πρὸς αὐτὸν διάλεξιν ὡς περιττὰ λέγοντα καὶ μὴ ἑαυτὴν εἰς τοσαύτην ταπεινότητα καταγαγεῖν οὐκ ἠθέλησεν.
Ἔδει μὲν γὰρ μηδὲ ἐξ ἀρχῆς ἀνασχέσθαι τῆς πρὸς αὐτὸν διαλέξεως ἀλλ' ἐκείνῳ μόνῳ διαλέγεσθαι δι' ὂν παρήχθη καὶ κοινωνὸς κατὰ τὴν ἀξίαν γέγονε καὶ εἰς βοήθειαν ἐδημιουργήθη.
Ἐπειδὴ δὲ οὐκ οἶδ' ὅπως παρασυρεῖσα ἠνέσχετο τῆς ὁμιλίας τῆς πρὸς τὸν ὄφιν καὶ ἐδέχετο τὰ ὀλέθρια ῥήματα τοῦ διαβόλου διὰ τούτου ὡς δι' ὀργάνου ἀκόλουθον ἦν εὐθέως μαθοῦσαν ἐκ τῶν παρ' αὐτοῦ λεχθέντων τὴν ἐναντίωσιν τῶν ῥημάτων καὶ ὅτι ἕτερα μὲν ὁ δημιουργήσας προσέταξεν ἕτερα δὲ οὗτος καὶ ἀπεναντίας τῷ δημιουργῷ ἔλεγεν ἀποστραφῆναι καὶ φυγεῖν λοιπὸν τὴν πρὸς αὐτὸν ὁμιλίαν καὶ βδελύξασθαι τὸν τολμήσαντα τὴν οἰκείαν γλῶσσαν ἀκονῆσαι κατὰ τῆς δοθείσης αὐτοῖς ἐντολῆς.
Ἀλλὰ διὰ τὴν πολλὴν ἀπροσεξίαν οὐ μόνον οὐκ ἀπεστράφη ἀλλὰ καὶ τὴν ἐντολὴν ἅπασαν αὐτῷ ἐκκαλύπτει καὶ τοὺς μαργαρίτας τῷ χοίρῳ προτίθησι καὶ πληροῦται τὸ παρὰ τοῦ Χριστοῦ εἰρημένον Μὴ βάλητε γὰρ φησὶ τοὺς μαργαρίτας ὑμῶν ἔμπροσθεν τῶν χοίρων μήποτε καταπατήσωσιν αὐτοὺς ἐν τοῖς ποσὶν αὐτῶν καὶ στραφέντες ῥήξωσιν ὑμᾶς ὃ δὴ καὶ νῦν γέγονε.
Παρέθηκε γὰρ τῷ χοίρῳ τῷ πονηρῷ τούτῳ θηρίῳ ἤτοι τῷ δαίμονι τῷ δι' αὐτοῦ ἐνεργοῦντι τοὺς θείους μαργαρίτας καὶ οὐ μόνον αὐτοὺς κατεπάτησε καὶ ἀντετάξατο τοῖς ῥηθεῖσιν ἀλλὰ καὶ στραφεὶς οὐκ αὐτὴν μόνον ἀλλὰ μετ' αὐτῆς καὶ τὸν πρωτόπλαστον εἰς τὸ τῆς παρακοῆς ῥῆγμα κατήγαγε.
Τοσοῦτόν ἐστι κακὸν ἁπλῶς καὶ ὡς ἔτυχε πᾶσιν ἐκκαλύπτειν τὰ θεῖα μυστήρια.
Ἀκουέτωσαν οἱ ἁπλῶς καὶ ἀδιαφόρως πρὸς ἅπαντας διαλεγόμενοι.
Οὐδὲ γὰρ ἐκεῖ περὶ χοίρου αἰσθητοῦ ὁ Χριστὸς λέγει ἀλλὰ τοὺς χοιρώδεις τῶν ἀνθρώπων αἰνιττόμενος καὶ ὁμοίως τοῖς ἀλόγοις ἐγκυλινδουμένους τῷ τῆς ἁμαρτίας βορβόρῳ παιδεύων ἡμᾶς εἰδέναι καὶ προσώπων διαφορὰν καὶ πολιτείας ἐπιζητεῖν ἀκρίβειαν ἡνίκα ἂν δέῃ τι τῶν θείων λογίων ἐκκαλύπτειν ἵνα μὴ κἀκείνους καὶ ἑαυτοὺς λυμαινώμεθα.
Οἱ γὰρ τοιοῦτοι οὐ μόνον οὐδὲν κερδαίνουσιν ἀπὸ τῶν λεγομένων ἀλλὰ καὶ τοὺς ἀνεξετάστως παραθέντας τοὺς καλοὺς τούτους μαργαρίτας εἰς τὸ αὐτὸ αὐτοῖς βάραθρον τῆς ἀπωλείας πολλάκις κατήγαγον.
Διὸ χρὴ μετὰ ἀκριβείας ταῦτα παραφυλάττεσθαι ἵνα μὴ τὰ αὐτὰ τοῖς νῦν ἀπατηθεῖσιν ὑπομένωμεν.
Εἰ γὰρ καὶ νῦν ἡ γυνὴ ἐβουλήθη τοὺς θείους μαργαρίτας μὴ προθεῖναι τῷ χοίρῳ οὐκ ἂν οὔτε αὐτὴ εἰς τὸν κρημνὸν τοῦτον κατηνέχθη οὔτε τὸν ἄνδρα συγκατέσπασεν.
Ἀλλ' ἀκούσωμεν τί πρὸς αὐτὸν ἀποκρίνεται.
Εἰπόντος γὰρ ἐκείνου Τί ὅτι εἶπεν ὁ Θεὸς Ἀπὸ παντὸς ξύλου τοῦ παραδείσου οὐ μὴ φάγητε φησὶν ἡ γυνὴ τῷ ὄφει Ἀπὸ παντὸς ξύλου τοῦ παραδείσου φαγόμεθα ἀπὸ δὲ τοῦ καρποῦ τοῦ ξύλου τοῦ ἐν μέσῳ τοῦ παραδείσου εἶπεν ὁ Θεὸς Οὐ φάγησθε οὐδὲ μὴ ἅψησθε αὐτοῦ ἵνα μὴ ἀποθάνητε.
Εἶδες κακουργίαν Εἶπε τὸ μὴ ὂν ἵνα ἐκκαλεσάμενος αὐτὴν εἰς διάλεξιν μάθῃ τὸ ὄν.
Ἡ γὰρ γυνὴ λοιπὸν ὡς εὐνοϊκῶς περὶ αὐτὴν διακειμένου θαῤῥήσασα πᾶσαν ἐκκαλύπτει τὴν ἐντολὴν καὶ λέγει πάντα μετὰ ἀκριβείας καὶ δι' ὧν ἀπεκρίνατο πάσης ἑαυτὴν ἀποστερεῖ ἀπολογίας.
Τί γὰρ ἂν ἔχοις εἰπεῖν ὦ γύναι Εἶπεν ὁ Θεὸς Οὐ μὴ φάγητε ἀπὸ παντὸς ξύλου τοῦ παραδείσου.
Δέον σὲ ὡς ἐναντία εἰρηκότα ἀποστραφῆναι καὶ εἰπεῖν πρὸς αὐτόν Ἄπαγε ἀπατεὼν εἶ σὺ οὐκ οἶσθα οὐδὲ τῆς ἐντολῆς τῆς δεδομένης ἡμῖν τὴν δύναμιν οὐδὲ τῆς ἀπολαύσεως τὸ μέγεθος οὐδὲ τὴν δαψίλειαν τῆς χορηγίας.
Σὺ μὲν γὰρ ἔφης εἰρηκέναι τὸν Θεὸν ἀπὸ μηδενὸς ξύλου ἡμᾶς ἀπογεύσασθαι ὁ δὲ Δεσπότης καὶ Δημιουργὸς διὰ πολλὴν ἀγαθότητα πάντων ἡμῖν ἀνεὶς τὴν ἀπόλαυσιν καὶ τὴν ἐξουσίαν ἑνὸς μόνου ἀποσχέσθαι ἐκέλευσε καὶ τοῦτο πάλιν διὰ τὴν περὶ ἡμᾶς κηδεμονίαν ὥστε μὴ μετασχόντας ἁλῶναι θανάτῳ.
Δέον εἴπερ εὐγνώμων ἦν ταῦτα πρὸς αὐτὸν εἰποῦσα τὰ ῥήματα πάντη ἀποστραφῆναι καὶ μηκέτι μήτε διαλεχθῆναι μήτε ἀκοῦσαί τι τῶν παρ' αὐτοῦ λεγομένων ἀλλὰ τὴν ἐντολὴν ἐκκαλύψασα καὶ εἰποῦσα τὰ παρὰ τοῦ Θεοῦ αὐτοῖς ῥηθέντα ἄλλην δέχεται παρ' αὐτοῦ συμβουλὴν ὀλεθρίαν καὶ θανάσιμον.
Ἐπειδὴ γὰρ εἶπεν ἡ γυνὴ ὅτι Ἀπὸ παντὸς τοῦ ξύλου τοῦ παραδείσου φαγόμεθα ἀπὸ δὲ τοῦ καρποῦ τοῦ ξύλου τοῦ ἐν μέσῳ τοῦ παραδείσου εἶπεν ὁ Θεὸς Οὐ φάγητε ἀπ' αὐτοῦ οὐδ' οὐ μὴ ἅψησθε αὐτοῦ ἵνα μὴ ἀποθάνητε πάλιν ὁ πονηρὸς καὶ ἐχθρὸς τῆς ἡμετέρας σωτηρίας ἐναντίαν τῷ Δεσπότῃ τὴν συμβουλὴν εἰσάγει.
Τοῦ γὰρ φιλανθρώπου Θεοῦ διὰ πολλὴν κηδεμονίαν τὴν μετάληψιν κωλύσαντος ἵνα μὴ διὰ τῆς παρακοῆς θνητοὶ γένωνται οὗτός φησι τῇ γυναικί Οὐ θανάτῳ ἀποθανεῖσθε.
Ποίας ἄν τις ἀξιώσειε συγγνώμης τὴν γυναῖκα ὅτι ὅλως κἂν ὑποσχεῖν ἠνέσχετο τὰς ἀκοὰς τῷ οὕτω τολμηρὰ φθεγγομένῳ Εἰπόντος γὰρ τοῦ Θεοῦ Μὴ ἅψησθε ἵνα μὴ ἀποθάνητε οὗτός φησιν Οὐ θανάτῳ ἀποθανεῖσθε.
Εἶτα οὐκ ἀρκεσθεὶς τῷ ἀντιφθέγξασθαι τοῖς παρὰ τοῦ Θεοῦ ῥηθεῖσι καὶ ὡς φθονερὸν διαβάλλει τὸν Δημιουργὸν ἵν' οὕτω τὴν ἀπάτην εἰσαγαγεῖν δυνηθείη καὶ τὴν γυναῖκα ὑποσκελίσας τὸν οἰκεῖον σκοπὸν ἀποπληρώσῃ.
Οὐ θανάτῳ φησὶν ἀποθανεῖσθε.
Ἤδει γὰρ ὁ Θεὸς ὅτι ᾗ ἂν ἡμέρᾳ φάγητε ἀπ' αὐτοῦ διανοιχθήσονται ὑμῶν οἱ ὀφθαλμοὶ καὶ ἔσεσθε ὡς θεοὶ γινώσκοντες καλὸν καὶ πονηρόν.
Ἰδοὺ τὸ δέλεαρ ἅπαν.
Πληρώσας γὰρ τὴν κύλικα δηλητηρίου φαρμάκου ἐπέδωκε τῇ γυναικὶ ἡ δὲ τὸ θανάσιμον ἰδεῖν οὐ βουληθεῖσα  ἀλλ' ἀκούσασα παρ' αὐτοῦ ὅτι Διὰ τοῦτο τὴν μετάληψιν ἐκώλυσεν ὁ Θεὸς ἐπειδὴ Ἤδει ὅτι διανοιγήσονται ὑμῶν οἱ ὀφθαλμοὶ καὶ ἔσεσθε ὡς θεοὶ γινώσκοντες καλὸν καὶ πονηρὸν τῇ ἐλπίδι τῆς ἰσοθεΐας φυσηθεῖσα μεγάλα ἦν λοιπὸν φανταζομένη.
Τοιαῦτα γὰρ τὰ παρὰ τοῦ Ἐχθροῦ μηχανήματα ὅταν εἰς πολὺ ὕψος διὰ τῆς ἀπάτης ἀναγάγῃ τὸ τηνικαῦτα εἰς τὸν βαθὺν κρημνὸν κατάγει.
Φαντασθεῖσα γὰρ ἰσοθεΐαν ἐπὶ τὴν μετάληψιν ἔσπευδε καὶ ἐκεῖ λοιπὸν ἔτεινε καὶ τὸν λογισμὸν καὶ τὴν διάνοιαν καὶ οὐδὲν ἕτερον περιεσκόπει ἢ πῶς τὴν κύλικα ἐκπίῃ τὴν παρὰ τοῦ πονηροῦ δαίμονος κερασθεῖσαν.
Μετὰ γὰρ τὸ δέξασθαι τὸν ὀλέθριον ἐκεῖνον ἰὸν διὰ τῆς συμβουλῆς τοῦ ὄφεως ἵνα μάθῃς ὅτι περὶ τούτων τὴν σπουδὴν εἶχεν ἄκουε τῆς Γραφῆς λεγούσης Καὶ εἶδεν ἡ γυνὴ ὅτι καλὸν τὸ ξύλον εἰς βρῶσιν καὶ ὅτι ἀρεστὸν τοῖς ὀφθαλμοῖς ἰδεῖν καὶ ὡραῖόν ἐστι τοῦ κατανοῆσαι καὶ ἔλαβεν ἀπὸ τοῦ καρποῦ αὐτοῦ καὶ ἔφαγεν.
Ἀληθῶς Φθείρουσιν ἤθη χρηστὰ ὁμιλίαι κακαί.
Διὰ τί γὰρ πρὸ τῆς συμβουλῆς τοῦ πονηροῦ δαίμονος ἐκείνου μηδὲν τοιοῦτον ἔπαθε μηδὲ κατενόησε τὸ ξύλον μηδὲ εἶδεν αὐτοῦ τὴν ὡραιότητα Ἐπειδὴ ἐδεδοίκει τοῦ Θεοῦ τὴν ἐντολὴν καὶ τὸ μέλλον ἐπιτίμιον ἔσεσθαι ἐκ τῆς μεταλήψεως νυνὶ δὲ ἐπειδὴ ἠπατήθη παρὰ τοῦ πονηροῦ θηρίου τούτου ὅτι οὐ μόνον τοῦτο πείσονται ἀλλὰ καὶ ἰσόθεοι ἔσονται τότε λοιπὸν ἡ ἐλπὶς τῆς ὑποσχέσεως ἐπὶ τὴν μετάληψιν αὐτὴν παρώρμησε καὶ οὐκ ἀνασχομένη μεῖναι ἐπὶ τῶν οἰκείων ὅρων ἀλλὰ τὸν ἐχθρὸν καὶ πολέμιον τῆς σωτηρίας τῆς ἡμετέρας ἀξιοπιστότερον εἶναι νομίσασα τῶν παρὰ τοῦ Θεοῦ ῥημάτων ἐμάνθανε διὰ τῆς πείρας αὐτῆς μετ' οὐ πολὺ τῆς συμβουλῆς τὸ ὀλέθριον καὶ τὴν ἐκ τῆς μεταλήψεως καταληψομένην αὐτοὺς συμφοράν.
Ἰδοῦσα γὰρ φησὶν ὅτι καλὸν τὸ ξύλον εἰς βρῶσιν καὶ τοῖς ὀφθαλμοῖς ἀρεστὸν ἰδεῖν καὶ ὡραῖόν ἐστι τοῦ κατανοῆσαι λογισαμένη πρὸς ἑαυτὴν ἴσως ἐκ τῆς παρὰ τοῦ διαβόλου ἀπάτης ἣν διὰ τοῦ ὄφεως αὐτῇ προσήγαγεν Εἰ καὶ εἰς βρῶσιν καλὸν τὸ ξύλον καὶ τοὺς ὀφθαλμοὺς οὕτω τέρπειν δύναται καὶ ὡραιότης τίς ἐστιν ἄφατος ἐν αὐτῷ παρέχει δὲ ἡμῖν ἡ τούτου μετάληψις καὶ τὴν ἀνωτάτω τιμὴν καὶ τὴν αὐτὴν ἀξίαν τῷ Δημιουργῷ ἕξομεν τίνος ἕνεκεν οὐ μεταληψόμεθα τούτου δʹ.
Εἶδες πῶς αὐτὴν αἰχμάλωτον ὁ διάβολος ἀπήγαγε καὶ ὑπέσυρε τὸν λογισμὸν καὶ παρεσκεύασε μείζονα τῆς οἰκείας ἀξίας φρονῆσαι ἵνα κεναῖς ἐλπίσι φυσωμένη ἐκπέσῃ καὶ τῶν ἤδη παρασχεθέντων Καὶ ἔλαβε φησὶν ἀπὸ τοῦ καρποῦ αὐτοῦ καὶ ἔφαγε καὶ ἔδωκε καὶ τῷ ἀνδρὶ αὐτῆς καὶ ἔφαγον καὶ διηνοίχθησαν αὐτῶν οἱ ὀφθαλμοὶ καὶ ἔγνωσαν ὅτι γυμνοὶ ἦσαν.
Τί πεποίηκας ὦ γύναι Οὐ μόνον αὐτὴν τὴν ὀλεθρίαν συμβουλὴν δεξαμένη τὸν παρὰ τοῦ Θεοῦ δεδομένον νόμον κατεπάτησας καὶ ἐξύβρισας εἰς τὴν ἐντολὴν καὶ τοσαύτῃ ἐχρήσω τῇ ἀκρασίᾳ ὡς μὴ ἀρκεσθῆναι τῇ τοσαύτῃ ἀπολαύσει ἀλλὰ καὶ τοῦ ἑνὸς ξύλου οὗ προσέταξεν ὁ Δεσπότης μὴ ἐφάψασθαι ἐτόλμησας ἐπιλαβέσθαι καὶ ἐπίστευσας τοῖς παρὰ τοῦ ὄφεως εἰρημένοις καὶ ἀξιοπιστοτέραν τὴν τούτου συμβουλὴν ἐνόμισας τῆς παρὰ τοῦ δημιουργήσαντος δοθείσης ἐντολῆς καὶ τοσαύτην ἀπατηθεῖσα ἀπάτην ὡς μηδὲ συγγνώμης εἶναι ἀξίαν Μὴ γὰρ ὁμογενής σοι ἦν ὁ τὴν συμβουλὴν εἰσαγαγών Τῶν ὑποτεταγμένων ἐτύγχανε τῶν δούλων τῶν ὑπὸ τὴν σὴν ἐξουσίαν τυγχανόντων.
Τίνος ἕνεκεν οὕτω σαυτὴν κατῄσχυνας καὶ ἐκεῖνον καταλιποῦσα δι' ὃν ἐδημιουργήθης ᾧ πρὸς βοήθειαν παρήχθης ᾧ κοινωνὸς τῆς ἀξίας ἐγένου καὶ ὁμοούσιος καὶ ὁμόφωνος τῷ ὄφει εἰς ὁμιλίαν ἐλθεῖν κατεδέξω καὶ διὰ τοῦ θηρίου τούτου τὴν παρὰ τοῦ διαβόλου δέξασθαι συμβουλὴν καὶ φανερῶς ἀπεναντίας οὖσαν τῆς τοῦ δημιουργήσαντος νομοθεσίας οὐδὲ οὕτως ἀπεστράφης ἀλλὰ τῇ ἐλπίδι τῆς ὑποσχέσεως κατετόλμησας τῆς μεταλήψεως Ἔστω τοίνυν σαυτὴν εἰς τοσοῦτον κρημνὸν κατήγαγες καὶ τῆς τιμῆς τῆς ὑπερβαλλούσης ἀπεστέρησας τίνος ἕνεκεν καὶ τὸν ἄνδρα κοινωνὸν λαμβάνεις τοῦ χαλεποῦ τούτου πταίσματος καὶ ᾧ βοηθὸς εἶναι ἐτάχθης τούτου ἐπίβουλος γίνῃ καὶ διὰ μικρᾶς βρώσεως τῆς εὐνοίας τῆς παρὰ τοῦ Θεοῦ ἀλλοτριοῖς κἀκεῖνον μετὰ σαυτῆς Ποία μανίας ὑπερβολὴ εἰς τοσαύτην σε τὴν τόλμαν ἤγαγεν Οὐκ ἤρκει σοι τὸν ἀταλαίπωρον ζῇν βίον τὸ σῶμα μὲν περικεῖσθαι μηδενὸς δὲ δεῖσθαι τῶν σωματικῶν τὸ πάντων τῶν ἐν τῷ παραδείσῳ ἀπολαύειν πλὴν ἑνὸς ξύλου τὸ πάντα τὰ ὁρώμενα ὑπὸ τὴν ἐξουσίαν εἶναι τὴν ὑμετέραν καὶ τὴν κατὰ πάντων ἀρχὴν κεκτῆσθαι ἀλλ' ἀπατηθεῖσα ταῖς ἐλπίσι προσεδόκησας καὶ εἰς αὐτὴν τὴν ἀνωτάτω κορυφὴν ἥξειν Διὰ τοῦτο μαθήσῃ δι' αὐτῶν τῶν πραγμάτων ὅτι οὐ μόνον ἐκείνων οὐκ ἐπιτεύξῃ ἀλλὰ καὶ πάντων τῶν ἤδη δεδομένων ἀποστερήσεις καὶ σαυτὴν καὶ τὸν ἄνδρα καὶ εἰς τοσαύτην ἥξετε μεταμέλειαν ὡς ὑμᾶς μὲν ἄπρακτα μεταγινώσκειν τὸν δὲ πονηρὸν δαίμονα τὸν τὴν ὀλεθρίαν ταύτην συμβουλὴν εἰσαγαγόντα ἐπιγελᾷν καὶ ἐπεμβαίνειν ἅτε δὴ λοιπὸν κειμένοις καὶ τὰ αὐτὰ ἐκείνῳ πεπονθόσι.
Καθάπερ γὰρ ἐκεῖνος τὰ ὑπὲρ τὴν ἀξίαν φρονήσας καὶ τῆς παρασχεθείσης ἀξίας ἐξεβλήθη καὶ ἐκ τῶν οὐρανῶν εἰς τὴν γῆν κατηνέχθη τὸ αὐτὸ δὴ καὶ ὑμᾶς ἐργάσασθαι ἐβουλήθη καὶ διὰ τῆς παραβάσεως τῆς ἐντολῆς εἰς τὸ τοῦ θανάτου ἐπιτίμιον ἀγαγεῖν καὶ τὸν οἰκεῖον φθόνον πληρῶσαι καθὼς καὶ σοφός τις ἔλεγε Φθόνῳ δὲ διαβόλου θάνατος εἰς τὸν κόσμον εἰσῆλθε.
Καὶ ἔδωκε φησὶ καὶ τῷ ἀνδρὶ αὐτῆς καὶ ἔφαγον καὶ διηνοίχθησαν αὐτῶν οἱ ὀφθαλμοί.
Πολλὴ καὶ τοῦ ἀνδρὸς ἡ ῥᾳθυμία.
Εἰ γὰρ καὶ ὁμογενὴς ἦν καὶ γυνὴ ἦν ἀλλ' ἐχρῆν ἔναυλον ἔχοντα τοῦ Θεοῦ τὴν ἐντολὴν προτιμοτέραν ταύτην ποιήσασθαι τῆς ἀκαίρου ἐπιθυμίας ἐκείνης καὶ μὴ κοινωνῆσαι τῆς παραβάσεως μηδὲ διὰ βραχεῖαν ἡδονὴν τῶν τοσούτων ἀγαθῶν ἑαυτὸν ἀποστερῆσαι καὶ προσκροῦσαι τῷ οὕτως εὐεργέτῃ καὶ τοσαύτην φιλανθρωπίαν ἐπιδειξαμένῳ καὶ οὕτως ἀνώδυνον καὶ μόχθου παντὸς ἀπηλλαγμένον βίον χαρισαμένῳ.
Μὴ γὰρ οὐκ ἐξῆν τῶν ἄλλων ἁπάντων τῶν ἐν τῷ παραδείσῳ μετὰ δαψιλείας ἀπολαύειν τίνος ἕνεκεν οὕτως εὔκολον οὖσαν τὴν ἐντολὴν φυλάξαι οὐδὲ αὐτὸς ἐβουλήθης Ἀλλ' ἴσως ἀκούσας παρὰ τῆς γυναικὸς τῆς ὀλεθρίου συμβουλῆς τὴν ὑπόσχεσιν καὶ τῇ ἐλπίδι καὶ αὐτὸς φυσηθεὶς ἑτοίμως ἐκοινώνησας τῆς βρώσεως.
Διὰ τοῦτο καὶ τὸ ἐπιτίμιον ἀμφοτέρους διαδέχεται καὶ τῶν πραγμάτων ἡ πεῖρα διδάξει ὑμᾶς μὴ τοῦ Θεοῦ ἀξιοπιστοτέραν ἡγεῖσθαι τὴν τοῦ πονηροῦ δαίμονος συμβουλήν.
Καὶ ἔδωκε καὶ τῷ ἀνδρὶ αὐτῆς καὶ ἔφαγον καὶ διηνοίχθησαν οἱ ὀφθαλμοὶ τῶν δύο καὶ ἔγνωσαν ὅτι γυμνοὶ ἦσαν.
Ζήτημα μέγιστον ἡμῖν ἐντεῦθεν τίκτεται ὅπερ πρώην ὑπεσχόμην τῇ ὑμετέρᾳ ἀγάπῃ.
Δικαίως γὰρ ἄν τις ἔροιτο τίνα ἰσχὺν εἶχε τὸ ξύλον ἐκεῖνο ὥστε τὴν ἐξ αὐτοῦ βρῶσιν τοὺς ὀφθαλμοὺς αὐτῶν διανοῖξαι καὶ διὰ τί γνωστὸν καλοῦ καὶ πονηροῦ καλεῖται.
Καὶ εἰ βούλεσθε ἀνάσχεσθε μικρὰ γὰρ ὑμῖν καὶ περὶ τούτου διαλεχθῆναι βούλομαι καὶ διδάξαι τὴν ὑμετέραν ἀγάπην ὅτι εἰ βουληθείημεν εὐγνωμόνως δέχεσθαι τὰ ἐν τῇ θείᾳ Γραφῇ λεγόμενα οὐδὲν ἡμῖν τῶν εἰρημένων δυσχερὲς φανεῖται.
Οὐδὲ γὰρ ἡ ἐκ τοῦ ξύλου βρῶσις αὐτῶν τοὺς ὀφθαλμοὺς διήνοιξε καὶ γὰρ καὶ πρὸ τῆς βρώσεως ἔβλεπον ἀλλ' ἐπειδὴ ἡ τούτου βρῶσις παρακοῆς ἦν ὑπόθεσις καὶ τῆς παρὰ τοῦ Θεοῦ δοθείσης ἐντολῆς παράβασις δι' ἣν αἰτίαν λοιπὸν καὶ τὴν δόξαν τὴν περιστέλλουσαν αὐτοὺς ἀφῃρέθησαν ἀναξίους ἑαυτοὺς τῆς τιμῆς τῆς τοσαύτης καταστήσαντες διὰ τοῦτο τῇ οἰκείᾳ συνηθείᾳ κατακολουθοῦσα ἡ Γραφή φησιν Ἔφαγον καὶ διηνοίχθησαν αὐτῶν οἱ ὀφθαλμοὶ καὶ ἔγνωσαν ὅτι γυμνοὶ ἦσαν διὰ τὴν παράβασιν τῆς ἐντολῆς γυμνωθέντες τῆς ἄνωθεν ῥοπῆς αἴσθησιν λαμβάνουσι καὶ τῆς αἰσθητῆς γυμνότητος ἵνα διὰ τῆς καταλαβούσης αὐτοὺς αἰσχύνης γνῶσιν ἀκριβῶς εἰς οἷον αὐτοὺς ὄλισθον ἤγαγε τὸ παραβῆναι τὴν ἐντολὴν τοῦ Δεσπότου.
Οἱ γὰρ πρὸ τούτου τοσαύτης παῤῥησίας ἀπολαύσαντες καὶ οὐδὲ εἰδότες ὅτι γυμνοὶ τυγχάνουσιν οὐδὲ γὰρ ἦσαν γυμνοί ἡ γὰρ ἄνωθεν δόξα παντὸς ἱματίου μᾶλλον αὐτοὺς περιέσκεπε μετὰ δὲ τὴν βρῶσιν τοῦτ' ἔστι μετὰ τὴν παράβασιν τῶν προσταχθέντων εἰς τοσαύτην ταπεινότητα κατηνέχθησαν ὡς σκέπην λοιπὸν ἐπιζητεῖν διὰ τὸ μὴ φέρειν τὴν αἰσχύνην.
Ἡ γὰρ παράβασις τῆς ἐντολῆς ἐπεισελθοῦσα τὸ ἱμάτιον ἐκεῖνο τὸ καινὸν καὶ παράδοξον τὸ τῆς δόξης λέγω καὶ τῆς ἄνωθεν εὐνοίας ὅπερ ἦσαν ἠμφιεσμένοι περιελοῦσα καὶ τῆς γυμνότητος αἴσθησιν παρέσχε καὶ αἰσχύνῃ ἀφάτῳ περιέβαλε.
Καὶ ἔῤῥαψαν φησὶ φύλλα συκῆς καὶ ἐποίησαν ἑαυτοῖς περιζώματα.
Ἐννόησόν μοι ἀγαπητὲ ἀπὸ ποταποῦ ὕψους πῶς εἰς βαθὺν κρημνὸν αὐτοὺς κατήγαγεν ἡ παρὰ τοῦ διαβόλου συμβουλή.
Οἱ γὰρ τοσαύτῃ δόξῃ περιεσταλμένοι νῦν φύλλα συκῆς ῥάπτουσι καὶ ποιοῦσιν ἑαυτοῖς περιζώματα.
Τοῦτο τῆς τοῦ διαβόλου ἀπάτης τὸ κέρδος αὕτη τῆς συμβουλῆς ἐκείνου ἡ μηχανὴ τὸ μὴ μόνον τὰ μείζονα μὴ προξενῆσαι ἀλλὰ καὶ τῶν ὄντων γυμνὸν καὶ ἔρημον ἀποφῆναι.
Ἐπεὶ οὖν ἡ τοιαύτη πρόφασις τῆς βρώσεως τὴν παρακοὴν εἰργάσατο διὰ τοῦτό φησιν ἡ Γραφὴ Καὶ ἔφαγον καὶ διηνοίχθησαν αὐτῶν οἱ ὀφθαλμοὶ οὐ περὶ τῶν αἰσθητῶν ὀφθαλμῶν φάσκουσα ἀλλὰ περὶ τῆς κατὰ διάνοιαν αἰσθήσεως.
Ἐπειδὴ γὰρ παρέβησαν τὰ προστεταγμένα αἰσθάνεσθαι αὐτοὺς λοιπὸν ἐποίησεν ὧν πρότερον οὐκ ἐλάμβανον αἴσθησιν διὰ τὴν εὔνοιαν ἣν περὶ αὐτοὺς ὁ Δεσπότης ἐπεδείκνυτο.
Ὅταν οὖν ἀκούσῃς ὅτι Διηνοίχθησαν αὐτῶν οἱ ὀφθαλμοὶ τοῦτο νόει ὅτι παρεσκεύασεν αὐτοὺς αἴσθησιν λαβεῖν λοιπὸν τῆς γυμνότητος καὶ τῆς ἐκπτώσεως τῆς δόξης ἧς πρὸ τῆς βρώσεως ἀπήλαυον.
Ὅτι δὲ τοῦτο τῆς Γραφῆς ἐστι τὸ ἔθος ἄκουε αὐτῆς καὶ ἀλλαχοῦ λεγούσης ἡνίκα γὰρ ἡ παιδίσκη τῆς Σάῤῥας ἀποδιδράσκουσα τὴν δεσποτείαν ἐπλανᾶτο ῥίψασα τὸ παιδίον πλησίον μιᾶς ἐλάτης ἀπὸ διαστήματος περιεσκόπει τούτου τὴν τελευτὴν καί φησι Διήνοιξεν ὁ Θεὸς τοὺς ὀφθαλμοὺς τῆς Ἅγαρ οὐκ ἐπειδὴ πρὸ τούτου οὐκ ἔβλεπεν ἀλλ' ὅτι τὴν διάνοιαν αὐτῆς διήγειρεν.
Ὁρᾷς ὅτι τὸ Διήνοιξεν οὐ περὶ τῶν σωματικῶν ὀφθαλμῶν λέγει ἀλλὰ περὶ τῆς αἰσθήσεως τῆς κατὰ διάνοιαν Τὸ αὐτὸ ἂν εἴποιμεν καὶ περὶ τοῦ ἑτέρου ζητήματος τοῦ ἐντεῦθεν ἀνακύπτοντος.
Φασὶ γάρ Διὰ τί τὸ ξύλον γνωστὸν καλοῦ καὶ πονηροῦ καλεῖται Καὶ γὰρ πολλοὶ τῶν φιλονείκως διακειμένων λέγειν ἐπιχειροῦσιν ὅτι μετὰ τὴν βρῶσιν τοῦ ξύλου τὴν γνῶσιν ἔσχεν ὁ Ἀδὰμ τοῦ διακρίνειν τὸ καλὸν καὶ τὸ χεῖρον τοῦτο δὲ τῆς ἐσχάτης ἂν εἴη ἀνοίας.
Διὰ τοῦτο γὰρ πρώην ταῦτα προορῶντες τοσαῦτα περὶ τῆς σοφίας τῆς παρὰ τοῦ Θεοῦ παρασχεθείσης τῷ ἀνθρώπῳ διεξήλθομεν δεικνύντες ταύτην ἐκ τῆς τῶν ὀνομάτων θέσεως ἢν τοῖς θηρίοις πᾶσι καὶ τοῖς πετεινοῖς καὶ τοῖς ἀλόγοις ἐπέθηκεν καὶ ὅτι μετὰ τῆς ἀφάτου ταύτης σοφίας καὶ προφητικοῦ χαρίσματος ἦν ἠξιωμένος ἵνα μηδενὶ ἐξῇ τοῦτο λέγειν.
Ὁ τοίνυν καὶ τὰς προσηγορίας ἐπιθεὶς καὶ προφητεύσας τὴν οὕτω θαυμαστὴν προφητείαν περὶ τῆς γυναικὸς καθάπερ ἤδη εἰρήκαμεν πῶς ἂν ἠγνόει τί μὲν καλὸν τί δὲ πονηρόν Εἰ γὰρ δὴ τοῦτο καταδεξώμεθα  πάλιν εἰς τὸν Δημιουργὸν τὰ τῆς βλασφημίας μετενεχθήσεται.
Πῶς γὰρ καὶ ἐνετέλλετο ἀγνοοῦντι ὅτι κακὸν ἡ παράβασις Ἀλλ' οὐκ ἔστι τοῦτο μὴ γένοιτο ἀλλ' ᾔδει σαφῶς.
Διὰ γὰρ τοῦτο ἐξ ἀρχῆς αὐτεξούσιον τουτὶ τὸ ζῶον κατεσκεύασεν.
Εἰ γὰρ μὴ τοῦτο ἦν οὔτε παραβάντα τὴν ἐντολὴν κολασθῆναι ἔδει οὔτε φυλάξαντα ἀποδοχῆς ἀξιωθῆναι.
Ὅτι γὰρ διὰ τὴν παράβασιν θνητὸς γέγονε δῆλον καὶ ἐξ αὐτῆς τῆς ἐντολῆς καὶ ἐκ τῶν μετὰ ταῦτα συμβάντων.
Ἄκουε γὰρ αὐτῆς τῆς γυναικὸς λαλούσης τῷ ὄφει Ἀπὸ καρποῦ τοῦ ξύλου τοῦ ἐν μέσῳ τοῦ παραδείσου εἶπεν ὁ Θεὸς οὐ μὴ φάγεσθε ἀπ' αὐτοῦ ἵνα μὴ ἀποθάνητε.
Ὥστε πρὸ τῆς βρώσεως ἀθάνατοι ἐτύγχανον εἰ γὰρ μὴ τοῦτο ἦν οὐκ ἂν μετὰ τὴν βρῶσιν ἐν τάξει τιμωρίας αὐτοῖς ἐπήγαγε τὸν θάνατον.
Τίς ἂν οὖν ἀνάσχοιτο τῶν λέγειν βουλομένων ὅτι μετὰ τὴν ἀπὸ τοῦ ξύλου βρῶσιν ἔσχε τὴν γνῶσιν τοῦ τε καλοῦ καὶ τοῦ πονηροῦ ὁ ἄνθρωπος ὁπότε καὶ πρὸ τῆς βρώσεως τοσαύτης ἦν σοφίας πεπληρωμένος καὶ μετὰ τῆς σοφίας καὶ προφητικοῦ χαρίσματος ἠξιωμένος Καὶ πῶς ἂν ἔχοι ταῦτα λόγον αἶγας μὲν καὶ πρόβατα καὶ πᾶσαν τὴν τῶν ἀλόγων φύσιν εἰδέναι ποία μὲν βοτάνη πρὸς τροφὴν ἐπιτηδεία ποία δὲ ὀλεθρία καὶ τῶν μὲν ἀπέχεσθαι μετὰ πολλῆς τῆς σπουδῆς ταῖς δὲ ἐπιτρέχειν τὸν δὲ ἄνθρωπον τὸ λογικὸν ζῶον ἀγνοεῖν τί μὲν καλὸν τί δὲ πονηρόν Ἀλλ' ἰδοὺ φησὶ ξύλον γνωστὸν καλοῦ καὶ πονηροῦ αὐτὸ ἐκάλεσεν ἡ Γραφή.
Οἶδα κἀγώ ἀλλ' ἐὰν τὰ ἰδιώματα τῆς θείας Γραφῆς μαθεῖν βουληθῇς εἴσῃ τίνος ἕνεκεν τὴν ὀνομασίαν ταύτην ἐπέθηκε τῷ ξύλῳ.
Οὐ γὰρ ἐπειδὴ αὐτὸ τὴν γνῶσιν παρεῖχεν οὕτως ἐκαλεῖτο ἀλλ' ἐπειδὴ περὶ αὐτὸ γέγονεν ἡ παράβασις τῆς ἐντολῆς καὶ ἐξ ἐκείνου λοιπὸν τῆς ἁμαρτίας ἐπεισῆλθεν ἡ γνῶσις καὶ ἡ αἰσχύνη.
διὰ τοῦτο οὕτως ἐκέκλητο.
Ἔθος γὰρ τῇ θείᾳ Γραφῇ ἀπὸ τῶν συμβαινόντων πραγμάτων τὴν ὀνομασίαν τοῖς τόποις ἐπιτιθέναι ἔνθα ἂν συμβαίνῃ τὰ πράγματα.
Διὰ τοῦτο οὖν καὶ τὸ ξύλον γνωστὸν καλοῦ καὶ πονηροῦ ὠνόμασεν ἡ θεία Γραφὴ ἐπειδὴ περὶ αὐτὸ ἦν ἡ παράβασις καὶ ἡ φυλακὴ τῆς ἐντολῆς.
Ὁ γὰρ φιλάνθρωπος Δεσπότης ἐξ ἀρχῆς καὶ ἐκ προοιμίων παιδεύων τὸν ἄνθρωπον καὶ διδάξαι βουλόμενος αὐτὸν ὅτι ἔχει δημιουργὸν καὶ ποιητὴν τὸν τὰ ὁρώμενα πάντα παραγαγόντα καὶ αὐτὸν διαπλάσαντα διὰ τῆς μικρᾶς ταύτης ἐντολῆς τὴν οἰκείαν αὐτῷ δεσποτείαν δεικνύναι ἐβούλετο καὶ ὡσανεὶ δεσπότης φιλότιμος οἶκον μέγαν καὶ θαυμαστόν τινι παρεσχηκὼς πρὸς ἀπόλαυσιν οὐ τὴν ἀξίαν τιμὴν ἀλλὰ βραχύ τι μέρος λαμβάνειν βούλεται ὥστε καὶ αὐτῷ τὰ τῆς δεσποτείας φυλάττεσθαι κἀκεῖνον ἀκριβῶς εἰδέναι ὡς οὐ τῆς κτήσεως δεσπότης ἐστὶν ἀλλὰ χάριτι καὶ φιλοτιμίᾳ τῆς χρήσεως ἀπολαύει οὕτω καὶ ὁ Δεσπότης ὁ ἡμέτερος πάντα τὰ ὁρώμενα ἐμπιστεύσας τῷ ἀνθρώπῳ καὶ τὴν ἐν τῷ παραδείσῳ διαγωγὴν καὶ πάντων τῶν ἐν αὐτῷ παρεσχηκὼς τὴν ἀπόλαυσιν ἵνα μὴ κατὰ μικρὸν ὑποσυρεὶς τὴν διάνοιαν νομίσῃ αὐτόματα εἶναι τὰ ὁρώμενα καὶ πλέον τι τῆς οἰκείας ἀξίας φαντασθῇ κελεύει τοῦ ἑνὸς ἀπέχεσθαι ξύλου σφοδρὸν τὸ ἐπιτίμιον ὁρίσας εἰ παραβαίη ἵνα εἰδέναι ἔχῃ ὡς ὑπὸ δεσπότην ἐστὶ καὶ ὅτι καὶ τῶν λοιπῶν μετέχει διὰ τὴν τοῦ δεσπότου φιλοτιμίαν.
Ἀλλ' ἐπειδὴ πολλῇ τῇ ἀπροσεξίᾳ χρησάμενος ἅμα τῇ γυναικὶ εἰς τὸν ὄλισθον τοῦτον κατέπεσεν ἐκ τοῦ παραβῆναι τὴν δοθεῖσαν ἐντολὴν καὶ τοῦ ξύλου ἀπογεύσασθαι διὰ τοῦτο ξύλον αὐτὸ γνωστὸν καλοῦ καὶ πονηροῦ ὠνόμασεν.
Οὐκ ἐπειδὴ πρὸ τούτου ἠγνόει τὸ καλὸν καὶ τὸ πονηρὸν οὕτω γὰρ οὐκ ἠγνόει ὡς τὴν γυναῖκα πρὸς τὸν ὄφιν διαλεγομένην εἰπεῖν Εἶπεν ὁ Θεὸς Οὐ φάγεσθε ἀπ' αὐτοῦ ἵνα μὴ ἀποθάνητε ὥστε ᾔδει ὅτι τιμωρία ὁ θάνατος ἦν εἰ παραβῶσι τὴν ἐντολὴν ἀλλ' ἐπειδὴ μετὰ τὴν τούτου βρῶσιν καὶ τῆς ἄνωθεν ἐγυμνώθησαν δόξης καὶ τῆς αἰσθητῆς γυμνώσεως πεῖραν ἔλαβον διὰ τοῦτο γνωστὸν αὐτὸ καλοῦ καὶ πονηροῦ ὠνόμασεν ἐπειδὴ περὶ αὐτὸ ὡς ἂν εἴποι τις ἡ γυμνασία ἦν τῆς ὑπακοῆς καὶ τῆς παρακοῆς.
Ἐμάθετε τίνος ἕνεκεν εἶπεν ὅτι Διηνοίχθησαν αὐτῶν οἱ ὀφθαλμοὶ καὶ ἔγνωσαν ὅτι γυμνοὶ ἦσαν Ἔγνωτε τίνος ἕνεκεν γνωστὸν καλοῦ καὶ πονηροῦ καλεῖται τὸ ξύλον Ἐννόησον γὰρ ὅσης αἰσχύνης πλήρεις γεγόνασι λοιπὸν μετὰ τὴν τούτου βρῶσιν παραβάντες τὴν ἐντολὴν τοῦ Δεσπότου Ἔῤῥαψαν γὰρ φύλλα συκῆς καὶ ἐποίησαν ἑαυτοῖς περιζώματα.
Ὅρα ἀφ' οἵας δόξης εἰς οἵαν εὐτέλειαν κατηνέχθησαν.
Οἱ πρὸ τούτου καθάπερ ἐπίγειοι ἄγγελοι διάγοντες τὴν ἀπὸ τῶν φύλλων σκέπην ἑαυτοῖς ἐπινοοῦσι.
Τοσοῦτόν ἐστιν ἁμαρτία κακόν.
Οὐ μόνον γὰρ τῆς ἄνωθεν εὐνοίας ἡμᾶς ἀφίστησιν ἀλλὰ καὶ εἰς πολλὴν ἡμᾶς αἰσχύνην καὶ ταπεινότητα κατάγει καὶ τῶν ἤδη ὑπηργμένων ἀγαθῶν ἀποστερήσασα πᾶσαν ἡμῶν ἀφαιρεῖται τὴν παῤῥησίαν.
Ἀλλ' ἵνα μὴ δι' ὅλου σκυθρωπὸν ποιῶμεν τὸν λόγον τὴν ἁμαρτίαν περιστρέφοντες τὴν ἀπὸ τῆς τοῦ ξύλου βρώσεως καὶ τῆς παρακοῆς καταλαβούσης τὸν ἄνθρωπον φέρε εἰ δοκεῖ ἀπὸ τοῦ ξύλου τούτου ἐφ' ἕτερον μεταγάγωμεν τὸν λόγον ἀπὸ τοῦ ξύλου τούτου ἐπὶ τὸ ξύλον τοῦ σταυροῦ καὶ ἴδωμεν τίνα μὲν τοῦτο εἰσήγαγε τὰ κακὰ τίνα δὲ ἐκεῖνο προεξένησεν τὰ ἀγαθά μᾶλλον δὲ οὐδὲ τὸ ξύλον εἰσήγαγε τὰ κακὰ ἀλλ' ἡ προαίρεσις ἡ ῥᾴθυμος καὶ ἡ καταφρόνησις ἣν περὶ τὴν ἐντολὴν ἐπεδείξατο.
Ἐκεῖνο τὸ ξύλον θάνατον ἐπεισήγαγε μετὰ γὰρ τὴν παράβασιν ὁ θάνατος ἐπεισῆλθεν ἀλλὰ τοῦτο τὴν ἀθανασίαν ἐχαρίσατο ἐκεῖνο παραδείσου ἐξέβαλε τοῦτο εἰς οὐρανοὺς ἡμᾶς ἀνήγαγεν ἐκεῖνο διὰ μίαν παράβασιν τοσαύτῃ τιμωρίᾳ ὑπεύθυνον τὸν Ἀδὰμ κατέστησε τοῦτο τὰ μυρία ἡμῶν φορτία τῶν ἁμαρτημάτων ἀφανίσαν τὴν πρὸς τὸν Δεσπότην ἡμῶν παῤῥησίαν δεδώρηται.
Εἴδετε ξύλου καὶ ξύλου διαφοράν εἴδετε διαβόλου κακουργίαν καὶ ἀνθρώπου ῥᾳθυμίαν καὶ Δεσπότου φιλανθρωπίαν Καθοπλίσωμεν τοίνυν παρακαλῶ τὴν ὑμετέραν ἀγάπην ἑαυτοὺς τῷ ὅπλῳ τοῦ ζωοποιοῦ τούτου ξύλου καὶ νεκρώσωμεν τὰ ψυχοφθόρα πάθη τῇ τούτου δυνάμει καθὼς καὶ ὁ Ἀπόστολος οὕτω πώς φησιν Οἱ δὲ τοῦ Χριστοῦ τὴν σάρκα ἐσταύρωσαν σὺν τοῖς παθήμασι καὶ ταῖς ἐπιθυμίαις.
Ὃ δὲ λέγει τοιοῦτόν ἐστιν Οἱ ὁλικῶς ἀναθέντες ἑαυτοὺς τῷ Χριστῷ ἀπενέκρωσαν πᾶσαν ἐπιθυμίαν ἄτοπον ἐπιγινομένην τῇ σαρκὶ πρὸς τὸ λυμήνασθαι πάσας τὰς τῆς ψυχῆς ἐνεργείας.
Τούτοις οὖν καὶ ἡμεῖς κατακολουθοῦντες ἀνενέργητα ἡμῶν κατασκευάσωμεν τὰ μέλη πρὸς τὴν τυραννίδα τὴν ἐκ διαβολικῆς ἐνεργείας ἡμῖν ἐπανισταμένην ἵνα καὶ ἐν τῷ παρόντι βίῳ ἀταράχως διαπλεύσωμεν τὸ ζαλῶδες τοῦτο καὶ ἐπικίνδυνον πέλαγος καὶ εἰς τοὺς γαληνοὺς λιμένας καταντήσαντες τῆς τοῦ Θεοῦ φιλανθρωπίας ἐπιτυχεῖν ἀξιωθῶμεν τῶν ἐπηγγελμένων ἀγαθῶν τοῖς ἀγαπῶσιν αὐτὸν ἐν Χριστῷ Ἰησοῦ τῷ Κυρίῳ ἡμῶν ᾧ ἡ δόξα σὺν τῷ Πατρὶ καὶ τῷ ἁγίῳ Πνεύματι νῦν καὶ ἀεὶ καὶ εἰς τοὺς αἰῶνας τῶν αἰώνων.
Ἱκανῶς οἶμαι κατὰ δύναμιν τὴν ἡμετέραν πρώην τὴν διὰ τοῦ ξύλου ἑρμηνείαν διεξήλθομεν διδάξαντες τὴν ὑμετέραν ἀγάπην τίνος ἕνεκεν γνωστὸν καλοῦ καὶ πονηροῦ αὐτὸ ἐκάλεσεν ἡ θεία Γραφή διὸ βούλομαι σήμερον τοῖς ἑξῆς ἐπεξελθεῖν ἵνα μάθητε τοῦ Θεοῦ τὴν ἄφατον φιλανθρωπίαν καὶ ὅσῃ κέχρηται συγκαταβάσει διὰ τὴν περὶ τὸ γένος τὸ ἡμέτερον κηδεμονίαν.
Πάντα γὰρ ἐποίησε καὶ ἐπραγματεύσατο ὥστε τὸ ζῶον τοῦτο τὸ λογικὸν τὸ ὑπ' αὐτοῦ δημιουργηθὲν ἐν πάσῃ τιμῇ τυγχάνειν καὶ κατὰ μηδὲν ἐλαττοῦσθαι τῆς τῶν ἀγγέλων διαγωγῆς ἀλλὰ καὶ ἐν σώματι τὴν ἐκείνων ἀπάθειαν κεκτῆσθαι.
Ἐπειδὴ δὲ διὰ ῥᾳθυμίαν εἶδε παραβάντας ἀμφοτέρους τὰ ὑπ' αὐτοῦ προστεταγμένα καὶ ταῦτα προαναστείλαντος αὐτοῦ διὰ τῆς ἀπειλῆς καὶ ἀσφαλεστέρους ἐργασαμένου οὐδὲ οὕτως ἵσταται τῆς φιλανθρωπίας τῆς ἑαυτοῦ ἀλλὰ τὴν οἰκείαν ἀγαθότητα μιμούμενος καθάπερ πατὴρ φιλόστοργος τὸν ἑαυτοῦ παῖδα ὁρῶν διὰ ῥᾳθυμίαν ἀνάξια τῆς ἑαυτοῦ εὐγενείας διαπραττόμενον καὶ ἀπὸ τῆς ἀνωτάτω τιμῆς εἰς ἐσχάτην εὐτέλειαν κατενεχθέντα τοῖς πατρικοῖς σπλάγχνοις διαθερμαινόμενος οὐδὲ οὕτως αὐτὸν περιιδεῖν ἀνέχεται ἀλλὰ πάλιν τὰ παρ' ἑαυτοῦ ἐπιδείκνυται βουλόμενος κατὰ μικρὸν τῆς εὐτελείας ἐκείνης ἀπαλλάξαι καὶ εἰς τὴν ἀρχαίαν ἀναγαγεῖν τιμήν.
Τὸν αὐτὸν δὴ τρόπον καὶ ὁ ἀγαθὸς Θεὸς οἰκτείρας τὸν ἄνθρωπον τῆς ἐπιβουλῆς ἧς ὑπέμεινε συναπατηθεὶς τῇ γυναικὶ καὶ δεξάμενος τὴν τοῦ διαβόλου συμβουλὴν τὴν διὰ τοῦ ὄφεως καθάπερ ἰατρὸς πρὸς ἀῤῥωστοῦντα καὶ κάμνοντα καὶ κείμενον καὶ δεόμενον πολλῆς τῆς θεραπείας καὶ τῶν τοῦ ἰατροῦ χειρῶν παραγίνεται εὐθέως πρὸς αὐτόν.
Ἀλλ' ἵνα καὶ ἐξ αὐτῶν τῶν ῥημάτων μάθητε τὴν ἄφατον τοῦ Θεοῦ συγκατάβασιν ἀναγκαῖον ἀκοῦσαι τῶν ἀνεγνωσμένων.
Καὶ ἤκουσαν φησὶ τῆς φωνῆς Κυρίου τοῦ Θεοῦ περιπατοῦντος ἐν τῷ παραδείσῳ τὸ δειλινὸν καὶ ἐκρύβησαν ὅ τε Ἀδὰμ καὶ ἡ γυνὴ αὐτοῦ ἀπὸ προσώπου Κυρίου ἐν μέσῳ τοῦ ξύλου τοῦ παραδείσου.
Μὴ ἁπλῶς παραδράμωμεν ἀγαπητοὶ τὰ εἰρημένα παρὰ τῆς θείας Γραφῆς μηδὲ ταῖς λέξεσιν ἐναπομείνωμεν ἀλλ' ἐννοῶμεν ὅτι διὰ τὴν ἀσθένειαν τὴν ἡμετέραν ἡ ταπεινότης τῶν λέξεων ἔγκειται καὶ θεοπρεπῶς ἅπαντα γίνεται διὰ τὴν σωτηρίαν τὴν ἡμετέραν.
Εἰπὲ γάρ μοι εἰ βουληθείημεν τῇ προφορᾷ τῶν ῥημάτων κατακολουθῆσαι καὶ μὴ θεοπρεπῶς ἐκλαβεῖν τὰ λεγόμενα πῶς οὐ πολλὰ ἕψεται τὰ ἄτοπα Ἰδοὺ γὰρ ἐξ αὐτοῦ τοῦ προοιμίου τῶν ἀνεγνωσμένων σκοπήσωμεν Καὶ ἤκουσαν φησὶ τῆς φωνῆς Κυρίου τοῦ Θεοῦ περιπατοῦντος ἐν τῷ παραδείσῳ τὸ δειλινὸν καὶ ἐκρύβησαν.
Τί λέγεις ὁ Θεὸς περιπατεῖ καὶ πόδας αὐτῷ περιάψομεν καὶ οὐδὲν ὑψηλὸν ἐκ τούτου ἐννοήσομεν Οὐ περιπατεῖ ὁ Θεός μὴ γένοιτο.
Πῶς γὰρ ἂν ὁ πανταχοῦ παρὼν καὶ τὰ πάντα πληρῶν οὗ ὁ οὐρανὸς θρόνος ἡ δὲ γῆ ὑποπόδιον οὗτος τῷ παραδείσῳ ἐμπεριέχεται Καὶ τίς ταῦτα ἂν εἴποι τῶν νοῦν ἐχόντων Τί οὖν ἐστι τὸ Ἥκουσαν τῆς φωνῆς Κυρίου τοῦ Θεοῦ περιπατοῦντος ἐν τῷ παραδείσῳ τὸ δειλινόν Αἴσθησιν αὐτοῖς τοιαύτην ἠβουλήθη παρασχεῖν ἵνα εἰς ἀγωνίαν αὐτοὺς ἐμβάλῃ ὃ δὴ καὶ γέγονε.
Τοσαύτην γὰρ ἔσχον τὴν αἴσθησιν ὡς τοῦ Θεοῦ παραγενομένου κρύπτεσθαι ἐπιχειρεῖν.
Ἐπεισῆλθε γὰρ ἡ ἁμαρτία καὶ ἡ παράβασις καὶ κατεσκεδάσθη αὐτοῖς ἡ αἰσχύνη.
Ὁ γὰρ ἀδέκαστος δικαστὴς τὸ συνειδὸς λέγω κατεξανιστάμενος λαμπρᾷ τῇ φωνῇ ἐβόα καὶ κατηγόρει καὶ ἐδείκνυ καὶ ὡσανεὶ πρὸ τῶν ὀφθαλμῶν ὑπέγραφεν αὐτοῖς τῶν ἁμαρτημάτων τὸ μέγεθος.
Διὰ τοῦτο γὰρ ὁ φιλάνθρωπος Δεσπότης ἄνωθεν καὶ ἐκ προοιμίων διαπλάττων τὸν ἄνθρωπον τὸ συνειδὸς αὐτῷ ἐνέθετο κατήγορον ἀδιάλειπτον παραλογισθῆναι μὴ δυνάμενον μηδὲ ἀπάτην ὑπομεῖναί ποτε.
Ἀλλὰ κἂν πάντας ἀνθρώπους λαθεῖν τις δυνηθείη τὴν ἁμαρτίαν ἐργασάμενος καὶ τὴν ἄτοπον πρᾶξιν ἐπιτελέσας ἐκεῖνον τὸν κατήγορον λαθεῖν οὐ δύναται ἀλλὰ περιέρχεται διηνεκῶς αὐτὸν ἔνδον ἔχων ἐνοχλοῦντα καταξαίνοντα μαστίζοντα οὐδέποτε ἠρεμοῦντα ἀλλὰ καὶ ἐν ἀγορᾷ καὶ ἐν συλλόγοις καὶ ἐν τραπέζῃ καὶ καθεύδοντι καὶ διανισταμένῳ ἐπιτιθέμενον καὶ δίκην ἀπαιτοῦντα τῶν πεπλημμελημένων καὶ ὑπ' ὄψιν ἄγοντα καὶ τῶν ἡμαρτημένων τὴν ἀτοπίαν καὶ τὴν ἑπομένην αὐτῷ κόλασιν.
καὶ καθάπερ ἰατρὸς ἄριστος οὐ παύεται τὰ παρ' ἑαυτοῦ φάρμακα ἐπιτιθείς κἂν ἴδῃ διακρουόμενον οὐδὲ οὕτως ἀφίσταται ἀλλὰ διηνεκῆ τὴν ἐπιμέλειαν ποιεῖται.
Τοῦτο γὰρ αὐτοῦ ἔργον ἀδιάλειπτον ὑπόμνησιν εἰσάγειν καὶ μὴ συγχωρεῖν αὐτῷ λήθην ποτὲ ποιήσασθαι τῶν εἰργασμένων ἀλλ' ὑπ' ὄψιν αὐτῷ τιθέναι ἵνα κἂν ταύτῃ ὀκνηροτέρους ἡμᾶς ἐργάσηται πρὸς τὸ τοῖς αὐτοῖς περιπεσεῖν.
Εἰ γὰρ καὶ τὴν ἐντεῦθεν ἔχοντες συμμαχίαν καὶ τὴν ἀπὸ τοῦ συνειδότος βοήθειαν καὶ τὸν σφοδρὸν τοῦτον κατήγορον ἐπικείμενον καὶ μαστίζοντα ἡμῶν τὸ συνειδὸς καταξαίνοντα τὴν καρδίαν καὶ δημίου παντὸς βαρύτερον ἐπικείμενον οὐδὲ οὕτως οἱ πολλοὶ τῆς ῥᾳθυμίας περιγινόμεθα εἰ μὴ ταύτην εἴχομεν τὴν βοήθειαν ποῦ οὐκ ἂν ταχέως ἐξωκείλαμεν Διά τοι τοῦτο καὶ ὁ πρωτόπλαστος νῦν αἴσθησιν λαβὼν τοιαύτην καὶ τὴν παρουσίαν τοῦ Δεσπότου ἐννοήσας εὐθέως κρύπτεται.
Τίνος ἕνεκεν εἰπέ μοι Ἐπειδὴ ἑώρα σφοδρὸν αὐτῷ τὸν κατήγορον ἐφεστῶτα τὸ συνειδὸς λέγω.
Οὐδένα γὰρ ἕτερον εἶχε τὸν διελέγχοντα καὶ μάρτυρα ὄντα τῶν ἐπταισμένων ἀλλ' ἐκεῖνον μόνον ὃν ἔνδοθεν περιέφερεν.
Ἄλλως δὲ μετὰ τῆς τοῦ συνειδότος κατηγορίας καὶ ἡ ἀφαίρεσις τῆς δόξης τῆς πρότερον αὐτοὺς καθάπερ ἱμάτιον λαμπρὸν περιστελλούσης ἐδίδασκεν αὐτοὺς διὰ τῆς γυμνότητος τῆς ἁμαρτίας ἧς εἰργάσαντο τὸ μέγεθος.
Ἐπεὶ οὖν μετὰ τὴν ἁμαρτίαν ἐκείνην τὴν χαλεπὴν αἰσχύνῃ περιεβλήθησαν κρύπτεσθαι ἐπεχείρουν.
Ἤκουσαν γὰρ φησὶ τῆς φωνῆς Κυρίου τοῦ Θεοῦ περιπατοῦντος ἐν τῷ παραδείσῳ τὸ δειλινὸν καὶ ἐκρύβησαν ὅ τε Ἀδὰμ καὶ ἡ γυνὴ αὐτοῦ ἀπὸ προσώπου Κυρίου τοῦ Θεοῦ ἐν μέσῳ τοῦ παραδείσου.
Οὐδὲν ἁμαρτίας χεῖρον ἀγαπητέ αὕτη γὰρ ἐπεισελθοῦσα οὐ μόνον αἰσχύνης ἡμᾶς πληροῖ ἀλλὰ καὶ ἀνοήτους ἐργάζεται τοὺς πρότερον συνετοὺς καὶ σοφίας πολλῆς πεπληρωμένους.
Ἐννόησον γάρ μοι πόσῃ τῇ ἀνοίᾳ λοιπὸν κέχρηται ὁ τοσαύτης μετέχων σοφίας πρὸ τούτου ὁ διὰ τῶν πραγμάτων ἡμῖν τὴν παρασχεθεῖσαν αὐτῷ σοφίαν ἐπιδεικνύμενος ὁ τοιαῦτα προφητεύσας Ἀκούσας φησὶ τῆς φωνῆς Κυρίου τοῦ Θεοῦ περιπατοῦντος ἐν τῷ παραδείσῳ τὸ δειλινὸν ἐκρύβη αὐτὸς καὶ ἡ γυνὴ αὐτοῦ ἀπὸ προσώπου Κυρίου τοῦ Θεοῦ ἐν μέσῳ τοῦ ξύλου τοῦ παραδείσου.
Πόσης οὐκ ἂν εἴη τοῦτο ἀνοίας τὸν Θεὸν τὸν πανταχοῦ παρόντα τὸν Δημιουργὸν τὸν ἀπὸ τοῦ μὴ ὄντος εἰς τὸ εἶναι τὰ πάντα παραγαγόντα τὸν τὰ λανθάνοντα ἐπιστάμενον τὸν πλάσαντα καταμόνας τὰς καρδίας τῶν ἀνθρώπων καὶ συνιέντα εἰς πάντα τὰ ἔργα αὐτῶν τὸν ἐτάζοντα καρδίας καὶ νεφροὺς τὸν αὐτὰ τὰ κινήματα τῆς καρδίας ἡμῶν ἐπιστάμενον τοῦτον κρύπτεσθαι ἐπεχείρουν Ἀλλὰ μὴ θαυμάσῃς ἀγαπητέ τοιοῦτον γὰρ τῶν ἁμαρτανόντων τὸ ἔθος κἂν μὴ δύνωνται λανθάνειν ὅμως σπουδάζουσι λανθάνειν.
Ὅτι γὰρ οὐ φέροντες τὴν αἰσχύνην ἣν μετὰ τὴν ἁμαρτίαν ἑαυτοὺς περιέβαλον γυμνώσαντες ἑαυτοὺς τῆς ἀφθάρτου δόξης ἐκείνης τοῦτο ἐποίουν ἐννόει καὶ ποῦ κρύπτονται ἐν μέσῳ τοῦ παραδείσου.
Καθάπερ γὰρ μαστιγίαι τινὲς καὶ οἰκέται ἀγνώμονες οὐ δυνάμενοι λαθεῖν τὸν οἰκεῖον δεσπότην ὧδε κἀκεῖσε περὶ τὰς γωνίας τοῦ οἴκου περιτρέχειν ἐπιχειροῦσι τοῦ φόβου κατασείοντος αὐτῶν τὴν διάνοιαν τὸν αὐτὸν δὴ τρόπον καὶ οὗτοι οὐδεμίαν εὑρίσκοντες ἀποφυγὴν ἐν αὐτῷ τῷ οἴκῳ περιστρέφονται τοῦτ' ἔστιν ἐν τῷ παραδείσῳ.
Οὐχ ἁπλῶς δὲ πρόσκειται ὁ καιρός Ἤκουσαν γὰρ φησὶ τῆς φωνῆς Κυρίου τοῦ Θεοῦ περιπατοῦντος ἐν τῷ παραδείσῳ τὸ δειλινόν ἀλλ' ἵνα μάθῃς τοῦ Δεσπότου τὴν φιλανθρωπίαν ὅτι οὐδὲ τὸ τυχὸν ἀνεβάλετο ἀλλ' εὐθέως εἶδε τὸ γεγονὸς καὶ τοῦ ἕλκους τὸ μέγεθος καὶ ἐπὶ τὴν ἰατρείαν ἔσπευσεν ἵνα μὴ νομὴν ἐργασάμενον τὸ ἕλκος ἀνίατον τὸ τραῦμα κατασκευάσῃ διὰ τοῦτο προκαταλαμβάνειν ἐπείγεται καὶ εὐθέως πρὸς τὴν νομὴν τοῦ ἕλκους ἵσταται καὶ οὐδὲ πρὸς βραχὺ κατέλιπεν ἀπρονόητον τὴν οἰκείαν ἀγαθότητα μιμούμενος.
Καὶ γὰρ τοσαύτην ἀπεδείξατο τὴν μανίαν ὁ ἐχθρὸς τῆς σωτηρίας τῆς ἡμετέρας ἀεὶ βασκαίνων τοῖς ἡμετέροις ἀγαθοῖς ὡς ἐξ αὐτῶν τῶν προοιμίων τὴν ἐπιβουλὴν ἐργάσασθαι καὶ διὰ τῆς ὀλεθρίου συμβουλῆς τῆς θαυμαστῆς ἐκείνης διαγωγῆς αὐτοὺς ἀποστερῆσαι.
Ἀλλ' ὁ εὐμήχανος Θεὸς ὁ κατὰ τὴν αὑτοῦ σοφίαν τὰ ἡμέτερα οἰκονομῶν ὁρῶν μὲν καὶ τοῦ διαβόλου τὴν γεγενημένην κακουργίαν καὶ τοῦ ἀνθρώπου δὲ τὴν ῥᾳθυμίαν δι' ἧς εἰς τοσαύτην αἰσχύνην ἑαυτὸν περιέβαλε συναπατηθεὶς τῇ γυναικὶ ἐφίσταται καὶ καθάπερ δικαστὴς ἥμερος καὶ φιλάνθρωπος καθίζει δικαστήριον φόβου καὶ φρίκης γέμον καὶ τὴν ἐξέτασιν μετὰ ἀκριβείας ποιεῖται ἡμᾶς διὰ τούτου παιδεύων μὴ πρότερον τοὺς ὁμογενεῖς καταδικάζειν πρὶν ἂν ἀκριβῆ τὴν ἐξέτασιν ποιησώμεθα.
Ἀκούσωμεν τοίνυν εἰ δοκεῖ τίνα μὲν ὁ δικαστὴς ἐπερωτᾷ τίνα δὲ οἱ κατάδικοι ἀποκρίνονται καὶ ποίας τιμωρίας δέχονται καὶ ποίᾳ καταδίκῃ ὑπεύθυνος γίνεται ὁ τὴν τοσαύτην ἐπιβουλὴν εἰς αὐτοὺς ἐργασάμενος.
Ἀλλὰ συντείνατέ μοι παρακαλῶ τὴν διάνοιαν καὶ διὰ πολλοῦ τοῦ φόβου τοῖς λεγομένοις προσέχετε.
Εἰ γὰρ δικαστὴν ὁρῶντες ἐπίγειον ἐφ' ὑψηλοῦ βήματος καθήμενον καὶ τοὺς καταδίκους εἰς μέσον ἄγοντα καὶ καταξαίνοντα καὶ τιμωρούμενον μετὰ πολλοῦ τοῦ δέους παρεστήκαμεν ἀκοῦσαι βουλόμενοι τί μὲν ὁ δικαστὴς λέγει τί δὲ ὁ ὑπεύθυνος ἀποκρίνεται πολλῷ μᾶλλον νῦν τοῦτο ποιεῖν ἡμᾶς δίκαιον ὁρῶντας τὸν Δημιουργὸν τῆς φύσεως δίκην εἰσπραττόμενον τῶν ὑπ' αὐτοῦ δημιουργηθέντων.
Ἀλλ' ἐὰν προσέχητε μετὰ ἀκριβείας ὄψεσθε πόσον τὸ μέσον τῆς τοῦ Θεοῦ φιλανθρωπίας καὶ τῆς τῶν ἀνθρώπων περὶ τοὺς ὁμογενεῖς αὐστηρότητος.
Καὶ ἐκάλεσε Κύριος ὁ Θεὸς τὸν Ἀδὰμ καὶ εἶπεν αὐτῷ Ἀδὰμ ποῦ εἶ Ἐξ αὐτῆς τῆς ἐρωτήσεως ἄξιον ἐκπλαγῆναι τοῦ Θεοῦ τὴν ὑπερβάλλουσαν φιλανθρωπίαν οὐχ ὅτι ἐκάλεσε μόνον ἀλλ' ὅτι καὶ δι' ἑαυτοῦ ἐκάλεσεν ὅπερ ἄνθρωποι οὐκ ἄν ποτε ἀνάσχοιντο ἐπὶ τῶν ὁμογενῶν καὶ τῆς αὐτῆς αὐτοῖς φύσεως κοινωνούντων.
Ἴστε γὰρ ὅτι ἐπειδὰν ἐφ' ὑψηλοῦ τοῦ βήματος καθήμενοι δίκην εἰσπράττονται τοὺς τὰ φαῦλα ἐργασαμένους οὐκ ἀξιοῦσιν αὐτοὺς τῆς οἰκείας ἀποκρίσεως καὶ διὰ τοῦτο δεικνύντες αὐτοῖς ὅσῃ ἀτιμίᾳ ἑαυτοὺς περιέβαλον διὰ τῆς τῶν πονηρῶν πράξεων ἐργασίας ἀλλ' ὁ μὲν δικαστὴς ἀποκρίνεται ἕτερος δέ τις ἑστὼς διαβιβάζει τὰ παρὰ τοῦ δικαστοῦ τῷ ὑπευθύνῳ καὶ τὰ παρ' ἐκείνου πάλιν διαπορθμεύει τῷ δικαστῇ καὶ τοιοῦτον ἂν ἴδοι τις τῶν δικαζόντων πανταχοῦ τὸ ἔθος.
Ἀλλ' ὁ Θεὸς οὐχ οὕτως ἀλλὰ τί Αὐτὸς δι' ἑαυτοῦ καλεῖ Καὶ ἐκάλεσε φησὶ Κύριος ὁ Θεὸς τὸν Ἀδὰμ καὶ εἶπεν αὐτῷ Ἀδὰμ ποῦ εἶ Ὅρα πόση δύναμις ἐναπόκειται ἐν τῇ βραχείᾳ ταύτῃ λέξει.
Καὶ αὐτὸ μὲν γὰρ τὸ καλέσαι πολλῆς καὶ ἀφάτου φιλανθρωπίας καὶ τὸ τῷ καταισχυνομένῳ καὶ μηδὲ ἆραι τὸ στόμα τολμῶντι μηδὲ διανοῖξαι γλῶτταν καὶ ἀφορμὴν δοῦναι διὰ τῆς ἐρωτήσεως πολλῆς ἀγαθότητος τὸ δὲ καὶ λέγειν Ποῦ εἶ πολλὴν ἔχει τὴν ἰσχὺν μετὰ τῆς φιλανθρωπίας.
Μονονουχὶ γὰρ αἰνίττεται αὐτῷ διὰ τούτου λέγων πρὸς αὐτόν Τί γέγονεν Ἑτέρωθί σε κατέλιπον καὶ ἑτέρωθι νῦν εὑρίσκω ἑτέρᾳ δόξῃ ἠμφιεσμένον καταλιπὼν νῦν εὗρον ἐν γυμνότητι.
Ποῦ εἶ Πόθεν σοι συνέβη τοῦτο Τίς σε εἰς τοσαύτην ἤγαγε μεταβολήν Ποῖος λῃστὴς καὶ τοιχωρύχος οὕτως ἀθρόον ἅπασαν τοῦ πλούτου τὴν περιουσίαν ἀφελόμενος ἐν τοσαύτῃ σε πενίᾳ κατέστησε Πόθεν σοι τῆς γυμνώσεως ἡ αἴσθησις γέγονε Τίς σοι αἴτιος τῆς ἀφαιρέσεως τοῦ θαυμαστοῦ ἐκείνου ἐνδύματος ὃ περιβεβλημένος ἐτύγχανες Τίς ἡ ἀθρόα αὕτη μεταβολή Ποία καταιγὶς οὕτω σφοδρὰ ταχέως ἅπαντά σου τὸν φόρτον κατέδυσε Τί γέγονεν ὅτι τὸν τοσαῦτα εὐεργετήσαντα καὶ εἰς τοσαύτην ἀναγαγόντα τιμὴν κρύπτεσθαι ἐπιχειρεῖς Τίνα δεδοικὼς νῦν λανθάνειν σπουδάζεις Μὴ γὰρ κατήγορος παρέστηκε μὴ γὰρ μάρτυρες ἐφεστήκασι Πόθεν σοι ἡ τοσαύτη δειλία καὶ ὁ φόβος κατεσκεδάσθη Τῆς φωνῆς σου ἤκουσα φησὶ περιπατοῦντος ἐν τῷ παραδείσῳ καὶ ἐφοβήθην ὅτι γυμνός εἰμι καὶ ἐκρύβην.
Πόθεν σοι ἡ γνῶσις τῆς γυμνώσεως γέγονεν εἰπέ μοι τί τὸ καινὸν καὶ παράδοξον Τίς ἂν τοῦτο ἠδυνήθη ποτὲ ἀναγγεῖλαί σοι εἰ μὴ σὺ σαυτῷ ταύτης αἴτιος ἐγένου τῆς αἰσχύνης εἰ μὴ ἀπὸ τοῦ ξύλου οὗ ἐνετειλάμην σοι τούτου μόνου μὴ φαγεῖν ἀπ' αὐτοῦ ἔφαγες Ὅρα φιλανθρωπίαν Δεσπότου καὶ ἀνεξικακίας ὑπερβολήν.
Δυνάμενος γὰρ εὐθέως μηδὲ ἀποκρίσεως ἀξιῶσαι τὸν τοσαῦτα ἡμαρτηκότα ἀλλ' ὑπὸ τὸ ἐπιτίμιον ἀγαγεῖν ὃ προλαβὼν ὥρισεν εἰ παραβαίη μακροθυμεῖ καὶ ἀνέχεται καὶ ἐρωτᾷ καὶ ἀπόκρισιν δέχεται καὶ πάλιν ἐρωτᾷ μονονουχὶ εἰς ἀπολογίαν αὐτὸν ἐκκαλούμενος ἵνα ἀφορμὴν λαβὼν τὴν οἰκείαν φιλανθρωπίαν καὶ μετὰ τὴν τοσαύτην παράβασιν περὶ αὐτὸν ἐπιδείξηται παιδεύων ἡμᾶς καὶ διὰ τούτου ἐπειδὰν δικάζωμεν τοῖς ὑπευθύνοις μὴ ἀνημέρως αὐτοῖς προσφέρεσθαι μηδὲ τὴν τῶν θηρίων ὠμότητα περὶ αὐτοὺς ἐπιδείκνυσθαι ἀλλὰ πολλῇ τῇ μακροθυμίᾳ καὶ τῇ φειδοῖ κεχρῆσθαι ἅτε δὴ ὡς οἰκείοις μέλεσι δικάζοντας καὶ τὸ ὁμογενὲς ἐννοοῦντας φιλανθρωπίᾳ τὴν τιμωρίαν κεραννύναι.
Οὐδὲ γὰρ ἁπλῶς τοσαύτῃ συγκαταβάσει ἡ θεία Γραφὴ κέχρηται ἀλλὰ διὰ τῆς παχύτητος τῶν λέξεων διδάσκουσα ἡμᾶς τήν τε τοῦ Θεοῦ φιλανθρωπίαν καὶ εἰς ζῆλον ἄγουσα ὥστε κατὰ δύναμιν ἀνθρωπίνην μιμεῖσθαι τοῦ Δεσπότου τὴν ἀγαθότητα Καὶ εἶπεν αὐτῷ Τίς ἀνήγγειλέ σοι ὅτι γυμνὸς εἶ εἰ μὴ ἀπὸ τοῦ ξύλου οὗ ἐνετειλάμην σοι τούτου μόνου μὴ φαγεῖν ἀπ' αὐτοῦ ἔφαγες Πόθεν ἂν φησὶν ἠδυνήθης τοῦτο γνῶναι καὶ τοσαύτῃ αἰσχύνῃ περιβληθῆναι εἰ μὴ πολλῇ τῇ ἀκρασίᾳ ἐχρήσω καὶ κατεφρόνησάς μου τῆς ἐντολῆς δʹ.
Σκόπει ἀγαπητὲ τῆς ἀγαθότητος τοῦ Θεοῦ τὴν ὑπερβολὴν ὅπως καθάπερ φίλος φίλῳ διαλεγόμενος καὶ ἐγκαλῶν ὡς παραβάντι τὰ παρ' αὐτοῦ ἐνταλθέντα οὕτω πρὸς αὐτὸν τὴν διάλεξιν ποιεῖται.
Τίς ἀνήγγειλέ σοι ὅτι γυμνὸς εἶ εἰ μὴ ἀπὸ τοῦ ξύλου οὗ ἐνετειλάμην σοι τούτου μόνου μὴ φαγεῖν ἀπ' αὐτοῦ ἔφαγες Οὐ μικρὰν ἔμφασιν ἔχει καὶ τὸ λέγειν Τούτου μόνου.
Μὴ γὰρ ἐστενοχώρησά σου φησὶ τὴν ἀπόλαυσιν Οὐχὶ πᾶσαν ἄδειάν σοι παρέσχον καὶ πάντων τῶν ἐν τῷ παραδείσῳ τὴν ἐξουσίαν δεδωκὼς ἑνὸς τούτου μόνου ἀπέχεσθαι ἐνετειλάμην ἵνα εἰδέναι ἔχῃς ὅτι ὑπὸ δεσπότην εἶ καὶ ὀφείλεις ὑπακοήν τινα ἐπιδεικνύναι Τίς οὖν ἡ τοσαύτη ῥᾳθυμία ὥστε τοσαύτην ἔχοντα ἀπόλαυσιν μὴ ἀνασχέσθαι μηδὲ τούτου τοῦ ἑνὸς ἀποσχέσθαι ἀλλ' οὕτω ταχέως εἰς τὴν παρ' ἐμοῦ δοθεῖσαν ἐντολὴν ἐξυβρίσαι καὶ τοσούτοις κακοῖς ἑαυτὸν περιβαλεῖν Τί σοι τὸ ὄφελος γέγονεν Οὐ προλαβὼν ταῦτα εἶπον οὐ τῷ φόβῳ τοῦ ἐπιτιμίου προαναστεῖλαι ἠβουλήθην καὶ ἀσφαλεστέρους ἐργάσασθαι οὐκ εἶπον τὸ μέλλον ὑμῖν συμβήσεσθαι οὐ διὰ τοῦτο τὴν βρῶσιν ἐκώλυσα ἵνα μὴ τούτοις περιπέσητε Τίς ἄν σε συγγνώμης ἀξιώσειε τὸν μετὰ τοσαύτας παραγγελίας οὕτως ἀγνώμονα γενόμενον Οὐ καθάπερ πατὴρ παιδὶ γνησίῳ οὕτω πάντα διεστειλάμην καὶ ἐδίδαξα τῶν μὲν ἄλλων ἀπογεύσασθαι τούτου δὲ ἀποσχέσθαι ἵνα μὴ πᾶσί σου τοῖς ἀγαθοῖς λυμαίνηται Ἀλλ' ἴσως ἀγαθὴν καὶ ἀξιοπιστοτέραν ἡγησάμενος τῆς ἐμῆς ἐντολῆς τὴν ἑτέρου συμβουλὴν καὶ προσδοκήσας μειζόνων ἐφικέσθαι τοῦτο πεποίηκας καὶ τὰς ἐμὰς ἐντολὰς παρωσάμενος κατετόλμησας τῆς τοῦ ξύλου βρώσεως.
Ἰδοὺ διὰ τῆς πείρας ὧν πέπονθας ἔμαθες ὅσον τῆς συμβουλῆς ἐκείνης τὸ ὀλέθριον.
Εἴδετε δικαστοῦ φιλανθρωπίαν εἴδετε ἡμερότητα καὶ ἀνεξικακίαν ἄφατον εἴδετε συγκατάβασιν πάντα λόγον καὶ διάνοιαν ὑπερβαίνουσαν εἴδετε πῶς διὰ τῆς ἐρωτήσεως καὶ τοῦ λέγειν Τίς ἀνήγγειλέ σοι ὅτι γυμνὸς εἶ εἰ μὴ ἀπὸ τοῦ ξύλου οὗ ἐνετειλάμην σοι τούτου μόνου μὴ φαγεῖν ἀπ' αὐτοῦ ἔφαγες θύρας αὐτῷ ἀνοῖξαι βούλεται ἀπολογίας ἵνα καὶ πρὸς τὸν οὕτως ἡμαρτηκότα τὴν οἰκείαν φιλανθρωπίαν ἐπιδείξηται Ἀκούσωμεν τοίνυν καὶ τοῦ καταδίκου τί πρὸς ταῦτα ἀποκρίνεται.
Καὶ εἶπε φησὶν ὁ Ἀδάμ Ἡ γυνὴ ἢν ἔδωκας μετ' ἐμοῦ αὕτη μοι ἔδωκεν ἀπὸ τοῦ ξύλου καὶ ἔφαγον.
Ἐλεεινὰ τὰ ῥήματα καὶ πολλοῦ τοῦ οἴκτου γέμοντα καὶ ἱκανὰ πρὸς φιλανθρωπίαν ἐπισπάσασθαι τὸν Δεσπότην τὸν οὕτως ἥμερον καὶ ἀγαθότητι νικῶντα τὰ ἡμέτερα πλημμελήματα.
Ἐπειδὴ γὰρ διὰ τῆς πολλῆς μακροθυμίας κατέσεισεν αὐτοῦ τὴν διάνοιαν καὶ ἔδειξεν αὐτῷ τοῦ ἁμαρτήματος τὸ μέγεθος μονονουχὶ ἀπολογίαν Ἀδὰμ συντιθεὶς φησὶ πρὸς αὐτὸν Ἡ γυνὴ ἣν ἔδωκας μετ' ἐμοῦ αὕτη μοι ἔδωκεν ἀπὸ τοῦ ξύλου καὶ ἔφαγον.
Οἶδα φησὶν ἡμαρτηκὼς ἀλλ' ἡ γυνὴ ἣν ἔδωκας μετ' ἐμοῦ περὶ ἧς αὐτὸς εἶπας Ποιήσωμεν αὐτῷ βοηθὸν κατ' αὐτὸν αὕτη μοι αἰτία τοῦ ὀλίσθου γέγονεν.
Ἡ γυνὴ ἣν ἔδωκας μετ' ἐμοῦ.
Πότε γὰρ προσεδόκησα ταύτην τῇ αἰσχύνῃ με ταύτῃ περιβαλεῖν τὴν διὰ τοῦτο δημιουργηθεῖσαν ἵνα μοι τὴν παρ' ἑαυτῆς παραμυθίαν εἰσαγάγῃ Σύ μοι αὐτὴν δέδωκας σὺ αὐτὴν ἤγαγες πρός με.
Αὕτη τοίνυν οὐκ οἶδα πόθεν κινουμένη ἔδωκέ μοι ἀπὸ τοῦ ξύλου καὶ ἔφαγον.
Ταῦτα δοκεῖ μὲν ἀπολογίαν τινὰ ἔχειν πάσης δὲ ἀπεστέρηται συγγνώμης.
Ποίας γὰρ ἂν εἴης συγγνώμης ἄξιος φησὶ τῶν ἐμῶν ἐντολῶν ἐπιλαθόμενος καὶ τῶν παρ' ἐμοῦ ῥηθέντων προτιμοτέραν ἡγησάμενος τὴν παρὰ τῆς γυναικὸς δόσιν Εἰ γὰρ καὶ ἡ γυνὴ ἔδωκεν ἀλλ' ἡ ἐντολὴ ἡ ἐμὴ καὶ ὁ φόβος τοῦ ἐπιτιμίου ἱκανὸς ἦν παρασκευάσασθαι φυγεῖν τὴν μετάληψιν.
Μὴ γὰρ οὐκ ᾔδεις μὴ γὰρ ἠγνόεις Προλαβὼν διὰ τοῦτο εἶπον κηδόμενος ὑμῶν ἵνα μὴ τούτοις περιπέσητε ὥστε εἰ καὶ ἡ γυνή σοι πρὸς τὴν παράβασιν τῆς ἐντολῆς ὑπηρετήσατο ἀλλ' οὐδὲ οὕτως ἀνεύθυνος ἔσῃ.
Ἀξιοπιστοτέραν γὰρ ἐχρῆν ἡγήσασθαι τὴν παρ' ἐμοῦ ἐντολὴν καὶ οὐ μόνον αὐτὸν σὲ παραιτήσασθαι τὴν βρῶσιν ἀλλὰ καὶ τῇ γυναικὶ δεῖξαι τῶν ἡμαρτημένων τὸ μέγεθος.
Κεφαλὴ γὰρ εἶ τῆς γυναικὸς καὶ διὰ σὲ ἐκείνη παρήχθη σὺ δὲ τὴν τάξιν ἀνέστρεψας καὶ οὐ μόνον ἐκείνην οὐ διώρθωσας ἀλλὰ καὶ συγκατεσπάσθης καὶ δέον τὸ λοιπὸν σῶμα τῇ κεφαλῇ ἕπεσθαι τὸ ἐναντίον γέγονε καὶ ἡ κεφαλὴ τῷ λοιπῷ σώματι ἐξηκολούθησε καὶ τὰ ἄνω κάτω γέγονε.
Διὰ τοῦτο ἐπειδὴ τὴν τάξιν ἅπασαν ἀνέστρεψας ἐν τούτοις εἶ νῦν ὁ πρὸ τούτου τοσαύτῃ δόξῃ περιβεβλημένος.
Τίς σε οὖν κατ' ἀξίαν ὀδύρηται τῆς ἀφαιρέσεως τῶν τοσούτων ἀγαθῶν Ἀλλ' ὅμως εἰ καὶ ταῦτά σοι ἅπαντα συμβέβηκε μηδενὶ ἑτέρῳ τὴν αἰτίαν ἐπίγραφε ἀλλὰ σαυτῷ καὶ τῇ σῇ ῥᾳθυμίᾳ οὐ γὰρ ἂν εἰ μὴ ἠβουλήθης ἡ γυνή σε ἠδύνατο εἰς τὸν ὄλισθον τοῦτον ἀγαγεῖν.
Μὴ γὰρ παρεκάλεσε μὴ γὰρ διελέχθη μὴ γὰρ ἠπάτησεν Ἔδωκε μόνον καὶ εὐθέως μετὰ τοσαύτης εὐκολίας ἐπὶ τὴν μετάληψιν ὑπήχθης οὐδεμίαν μνήμην ποιησάμενος τῆς ἐμῆς ἐντολῆς ἀλλ' ἐνόμισας ἠπατῆσθαι παρ' ἐμοῦ καὶ διὰ τοῦτο μὴ συγχωρηθῆναί σοι τὴν βρῶσιν ἵνα μὴ μειζόνων ἐπιτύχῃς.
Καὶ πῶς ἂν ἔχοι λόγον παρ' ἐμοῦ ἠπατῆσθαί σε τοῦ τοσαύτας εὐεργεσίας εἰς σὲ καταθεμένου Καὶ τοῦτο δὲ αὐτὸ ὅσης ἦν εὐεργεσίας μέγεθος τὸ προλαβεῖν καὶ διαστείλασθαι τὴν ἀποχὴν ὥστε μὴ τούτοις περιπεσεῖν οἷς νῦν ἑαυτὸν περιέβαλες Ἀλλὰ πάντα ταῦτα παρ' οὐδὲν θέμενος ἰδοὺ διὰ τῆς πείρας ἔμαθες τῶν ἡμαρτημένων σοι τὸ μέγεθος λοιπὸν μηδὲ τῇ γυναικὶ μόνῃ τὴν αἰτίαν ἐπίγραφε ἀλλὰ καὶ τῇ ῥᾳθυμίᾳ τῇ σαυτοῦ.
Ἐπειδὴ τοίνυν ἀρκούντως πρὸς τὸν Ἀδὰμ διελέχθη καὶ τὴν ὁμολογίαν ἐκεῖνος ἐποιήσατο τῶν ἡμαρτημένων ὡς ἐνόμισε τὴν αἰτίαν εἰς τὴν γυναῖκα μεταθείς ὅρα τὸν ἀγαθὸν Δεσπότην πόσῃ τῇ συγκαταβάσει πάλιν κέχρηται καὶ ἀξιοῖ καὶ ταύτην τῆς παρ' αὑτοῦ ἀποκρίσεως.
Καὶ εἶπε φησὶν ὁ Θεὸς τῇ γυναικί Τί τοῦτο ἐποίησας Ἤκουσας φησὶ τοῦ ἀνδρὸς ἐπὶ σὲ τὴν αἰτίαν μεταφέροντος καὶ τὸ πᾶν ἐπιγράφοντός σοι τῇ πρὸς βοήθειαν αὐτοῦ δεδομένῃ καὶ διὰ τοῦτο παραχθείσῃ ἵνα τὴν παρὰ σαυτῆς παραμυθίαν εἰσαγάγῃς αὐτῷ οἵα δὴ ὁμογενὴς καὶ τῆς αὐτῆς αὐτῷ φύσεως κοινωνοῦσα.
Τίνος οὖν ἕνεκεν τοῦτο ἐποίησας ὦ γύναι καὶ διὰ τί καὶ σαυτῇ καὶ τῷ ἀνδρὶ τοσαύτης αἰσχύνης αἰτία κατέστης Τί σοι τὸ ὄφελος γέγονεν ἀπὸ τῆς τοσαύτης ἀκρασίας τί σοι τῆς ἀπάτης τὸ κέρδος ἣν ἑκοῦσα ἠπατήθης καὶ τὸν ἄνδρα κοινωνὸν τῆς ἀπάτης εἰργάσω Τί οὖν ἡ γυνή Ὁ ὄφις ἠπάτησέ με καὶ ἔφαγον.
Ὅρα καὶ ταύτην ἐν πολλῇ δειλίᾳ καθεστῶσαν καὶ ἀπολογουμένην ὑπὲρ τῶν ἡμαρτημένων.
Καθάπερ γὰρ ὁ ἀνὴρ τὴν αἰτίαν ἐπὶ τὴν γυναῖκα ἔδοξε μετάγειν λέγων Ἡ γυνὴ ἤνεγκε καὶ ἔδωκέ μοι καὶ ἔφαγον οὕτω καὶ αὐτὴ οὐδεμίαν εὑρίσκουσα ἀποφυγὴν ὁμολογεῖ τὸ γεγενημένον καί φησιν Ὁ ὄφις ἠπάτησέ με καὶ ἔφαγον.
Τὸ πονηρὸν ἐκεῖνο φησὶ θηρίον τοῦτον ἡμῖν τὸν ὄλισθον προεξένησεν ἐκείνου ἡ ὀλέθριος συμβουλὴ εἰς ταύτην ἡμᾶς τὴν αἰσχύνην ἤνεγκεν ἐκεῖνός με ἠπάτησε καὶ ἔφαγον.
Μὴ ἁπλῶς παρατρέχωμεν ἀγαπητοὶ τὰ λεγόμενα ἀλλ' ἀκριβῶς διερευνώμενοι πολλὴν ἐντεῦθεν καρπωσώμεθα τὴν ὠφέλειαν.
Δικαστήριον γάρ ἐστι φοβερὸν καὶ φρίκης γέμον καὶ δεῖ πάντα μετὰ ἀσφαλείας ἀκούσαντας πολὺν τὸν ἀπὸ τῶν λεγομένων θησαυρὸν ἐναποτίθεσθαι τῇ διανοίᾳ.
Σκόπει γὰρ καὶ τὸν ἄνδρα λέγοντα ὅτι Ἡ γυνὴ ἣν ἔδωκας μετ' ἐμοῦ αὕτη μοι ἔδωκε καὶ ἔφαγον.
Οὐδαμοῦ ἀνάγκη οὐδαμοῦ βία ἀλλὰ προαίρεσις καὶ γνώμη ἔδωκε μόνον οὐκ ἠνάγκασεν οὐκ ἐβιάσατο.
Καὶ αὐτὴ πάλιν ἀπολογίαν συντιθεῖσα οὐκ εἶπεν Ὁ ὄφις ἠνάγκασέ με καὶ ἔφαγον.
Ἀλλὰ τί Ὁ ὄφις ἠπάτησέ με τοῦ δὲ ἀπατηθῆναι καὶ μὴ ἀπατηθῆναι κυρία ἦν.
Ὁ ὄφις φησὶν ἠπάτησέ με.
Ὁ γὰρ ἐχθρὸς τῆς σωτηρίας τῆς ἡμετέρας ἐνεργήσας διὰ τοῦ πονηροῦ ἐκείνου θηρίου καὶ τὴν συμβουλὴν εἰσαγαγὼν ἠπάτησεν οὐκ ἠνάγκασεν οὐδὲ ἐβιάσατο ἀλλὰ διὰ τῆς ὀλεθρίας συμβουλῆς τὴν ἀπάτην εἰς ἔργον ἤγαγεν ἐπειδὴ εὗρε τὴν γυναῖκα εὐκόλως δυναμένην δέξασθαι τὴν ἀπάτην τὴν πάσης συγγνώμης ἀπεστερημένην.
Ὁ ὄφις ἠπάτησέ με καὶ ἔφαγον.
Ὅρα τοίνυν τὸν ἀγαθὸν Δεσπότην ἀρκούμενον αὐτῶν τοῖς ῥήμασι καὶ οὐδὲν περαιτέρω καταναγκάζοντα λέγειν.
Ἐπειδὴ γὰρ οὐκ ἀγνοῶν ταῦτα ἠρώτα ἀλλ' εἰδὼς καὶ σφόδρα εἰδὼς ἵνα δὲ τὴν οἰκείαν φιλανθρωπίαν ἐπιδείξηται συγκαταβαίνει αὐτῶν τῇ ἀσθενείᾳ καὶ ἐκκαλεῖται αὐτοὺς εἰς ὁμολογίαν τῶν ἐπταισμένων.
Διὰ τοῦτο οὖν οὐδὲν πλέον ἐρωτᾷ.
Ἐχρῆν γὰρ ἄρα μαθεῖν καὶ τὸ εἶδος τῆς ἀπάτης ἀλλ' ἵνα ἡμῖν δείξῃ ὅτι οὐκ ἀγνοίας ἦν ἡ ἐρώτησις ἀρκεῖται τοῖς ῥηθεῖσιν.
Εἰποῦσα γὰρ Ὁ ὄφις ἠπάτησέ με καὶ ἔφαγον ἐκείνην ᾐνίξατο τὴν ὀλεθρίαν συμβουλὴν ἣν ἐδέξατο παρὰ τοῦ διαβόλου διὰ τοῦ ὄφεως ὅτι Ἔσεσθε μετὰ τὴν βρῶσιν ὡς θεοί.
Εἴδετε μεθ' ὅσης ἀκριβείας ἠρωτήθη ὁ Ἀδάμ μεθ' ὅσης ἀνεξικακίας εἰσήχθη εἰς τὸ δικαστήριον καὶ ἡ γυνή πῶς ἑκάτερος αὐτῶν τὴν ἀπολογίαν ἐποιήσατο Βλέπετε λοιπὸν ἐνταῦθα τῆς ἀφάτου φιλανθρωπίας τοῦ δικαστοῦ τὴν ὑπερβολήν.
Ἐπειδὴ γὰρ εἶπεν ἡ γυνὴ ὅτι Ὁ ὄφις ἠπάτησέ με καὶ ἔφαγον οὐκέτι λοιπὸν ἀποκρίσεως ἀξιοῖ τὸν ὄφιν οὐδὲ ἀπολογίας χώραν αὐτῷ παρέχει οὐδὲ ἐρωτᾷ καθάπερ τὸν ἄνδρα καὶ τὴν γυναῖκα ἀλλὰ τὰς παρ' ἐκείνων ἀπολογίας δεξάμενος ἐπὶ τοῦτον ὡς αἴτιον τῶν ὅλων κακῶν γεγενημένον ὁρμᾷ.
Καὶ ἐπειδὴ ὡς Θεὸς καὶ τὰ ἀπόῤῥητα ἐπιστάμενος ᾔδει ὅτι αὐτὸς ἦν ὁ ὑπηρετησάμενος τῇ τοῦ διαβόλου ἐπιβουλῇ καὶ τῇ βασκανίᾳ ἣν περὶ τὸν ἄνθρωπον ἐπεδείξατο ἵνα μάθῃς αὐτοῦ τὴν ἀγαθότητα πῶς ἐπ' ἐκείνων μὲν καὶ εἰδὼς τῷ μὲν ἔλεγε Ποῦ εἶ Τίς ἀνήγγειλέ σοι ὅτι γυμνὸς εἶ τῇ δὲ ἔλεγε Τί τοῦτο ἐποίησας ἐπὶ τοῦ πονηροῦ τούτου θηρίου οὐδὲν τοιοῦτον ποιεῖ ἀλλὰ τί Καὶ εἶπε Κύριος ὁ Θεὸς τῷ ὄφει Ὅτι ἐποίησας τοῦτο.
Εἶδες διαφοράν Τῇ μὲν γυναικὶ ἔλεγε Τί τοῦτο ἐποίησας τῷ δὲ ὄφει Ὅτι ἐποίησας τοῦτο.
Ὅτι τὸ κακὸν φησὶν τοῦτο εἰργάσω ὅτι τὴν ὀλέθριον συμβουλὴν ταύτην εἰσήγαγες ὅτι τοσαύτῃ βασκανίᾳ ὑπηρετήσω ὅτι οὕτω τὸν φθόνον ἠκόνησας κατὰ τοῦ δημιουργηθέντος ὑπ' ἐμοῦ Ἐπικατάρατος σὺ ἀπὸ πάντων τῶν κτηνῶν καὶ ἀπὸ πάντων τῶν θηρίων τῆς γῆς.
Ἐπὶ τῷ στήθει καὶ τῇ κοιλίᾳ πορεύσῃ καὶ γῆν φάγῃ πάσας τὰς ἡμέρας τῆς ζωῆς σου.
Καὶ ἔχθραν θήσω ἀνὰ μέσον σοῦ καὶ ἀνὰ μέσον τῆς γυναικὸς καὶ ἀνὰ μέσον τοῦ σπέρματός σου καὶ ἀνὰ μέσον τοῦ σπέρματος αὐτῆς.
Αὐτός σου τηρήσει κεφαλὴν καὶ σὺ τηρήσεις αὐτοῦ πτέρναν.
Σκόπει μοι ἐνταῦθα τάξιν καὶ ἀκολουθίαν φιλανθρωπίας πεπληρωμένην.
Τὴν μὲν γὰρ ἐρώτησιν ποιούμενος ἀπὸ τοῦ ἀνδρὸς ἤρξατο εἶτα μετῆλθεν ἐπὶ τὴν γυναῖκα.
Καὶ ἐπειδὴ εἶπεν αὐτὴ τὸν αἴτιον αὐτῇ γεγενημένον ἐλθὼν ἐπὶ τὸν ὄφιν καὶ οὐκέτι αὐτὸν ἀποκρίσεως ἀξιώσας τὴν τιμωρίαν ἐπάγει καὶ τοιαύτην ὡς παντὶ τῷ χρόνῳ παρεκτείνεσθαι καὶ διὰ τῆς ὄψεως διηνεκῆ διδάσκαλον γίνεσθαι τοῖς ἑξῆς ἅπασι μηκέτι δέχεσθαι τὴν ὀλεθρίαν ἐκείνην συμβουλὴν μηδὲ ἀπατᾶσθαι τοῖς παρ' ἐκείνου μηχανήμασιν.
Ἀλλ' ἴσως εἴποι τις ἄν καὶ εἰ ὁ διάβολος ἐνεργήσας διὰ τοῦ ὄφεως τὴν συμβουλὴν εἰσήγαγε τίνος ἕνεκεν τὸ θηρίον τοσαύτην ὑπέμεινε τιμωρίαν Καὶ τοῦτο τῆς ἀφάτου φιλανθρωπίας τοῦ Θεοῦ ἔργον γέγονε.
Καθάπερ γὰρ πατὴρ φιλόστοργος τὸν ἀπεκτακότα τὸν υἱὸν τὸν ἑαυτοῦ τιμωρούμενος καὶ τὴν μάχαιραν καὶ τὸ ξίφος δι' οὗ τὸν φόνον εἰργάσατο διασπᾷ καὶ εἰς πολλὰ κατατέμνει μέρη τὸν αὐτὸν δὴ τρόπον καὶ ὁ ἀγαθὸς Θεὸς ἐπειδὴ ὥσπερ μάχαιρά τις ὑπηρετήσατο τὸ θηρίον τοῦτο τῇ τοῦ διαβόλου πανουργίᾳ ἐπάγει αὐτῷ διηνεκῆ τὴν τιμωρίαν ἵνα διὰ τοῦ αἰσθητοῦ τούτου καὶ ὁρωμένου λογιζώμεθα ἐν ὅσῃ ἀτιμίᾳ κἀκεῖνος τυγχάνει.
Εἰ γὰρ οὗτος ὁ καθάπερ ὄργανον ὑπηρετησάμενος τοσαύτης ἐπειράθη ἀγανακτήσεως ποίαν εἰκὸς ἐκεῖνον δέξασθαι τιμωρίαν Μᾶλλον δὲ καὶ τοῦτο ἤδη ἡμᾶς ἐδίδαξεν ὁ Χριστὸς διὰ τῶν θείων Εὐαγγελίων φάσκων πρὸς τοὺς ἐξ εὐωνύμων ἑστῶτας Πορεύεσθε ἀπ' ἐμοῦ οἱ κατηραμένοι εἰς τὸ πῦρ τὸ αἰώνιον τὸ ἡτοιμασμένον τῷ διαβόλῳ καὶ τοῖς ἀγγέλοις αὐτοῦ.
Ἐκείνῳ γὰρ πάλαι τοῦτο ἡτοίμασται καὶ ἐκεῖνο τὸ ἄσβεστον πῦρ αὐτὸν ἐκδέχεται.
Τί οὖν ἂν εἴη ἀθλιώτερον τῶν δι' ἀμέλειαν τῆς οἰκείας σωτηρίας ἑαυτοὺς ἐκείνῃ τῇ τιμωρίᾳ καθιστώντων ὑπευθύνους τῇ ἐκείνῳ ἡτοιμασμένῃ Ὅτι γὰρ ἡμῖν εἰ βουληθείημεν ἀρετὴν ἐπιδείξασθαι καὶ τοῖς παρὰ τοῦ Χριστοῦ τεθεῖσι νόμοις ἕπεσθαι ἡ βασιλεία ἡτοίμασται αὐτοῦ πάλιν ἄκουσον λέγοντος Δεῦτε οἱ εὐλογημένοι τοῦ Πατρός μου κληρονομήσατε τὴν ἡτοιμασμένην ὑμῖν βασιλείαν ἀπὸ καταβολῆς κόσμου.
Εἶδες ἐκείνῳ μὲν τὸ ἄσβεστον πῦρ ἡτοιμασμένον ἡμῖν δὲ εἰ μὴ ῥᾳθυμήσαιμεν τὴν βασιλείαν Ταῦτα τοίνυν ἐννοοῦντες καὶ βίου ἐπιμελώμεθα καὶ τὴν κακίαν φεύγωμεν καὶ μηδέποτε ἀπατώμεθα ταῖς τοῦ διαβόλου μηχαναῖς.
Ἀλλ' εἰ βούλεσθε καὶ μὴ ἀπεκάμετε πάλιν εἰς μέσον ἀγάγωμεν τὴν τιμωρίαν τὴν τῷ ὄφει ἐπαγομένην ἵν' οὕτω κατὰ μικρὸν εἰς τὸ τέλος τῆς δίκης φθάσαντες ἴδωμεν τῆς φιλανθρωπίας τοῦ Θεοῦ τὸ μέγεθος.
Εἰ γὰρ ἄνθρωποι δικαστὴν ὁρῶντες πολλάκις δημοσίᾳ καθήμενον καὶ τὴν κατὰ τῶν καταδίκων ψῆφον ἐκφέροντα διὰ πάσης ἡμέρας παραμένουσι καὶ οὐκ ἀφίστανται μέχρις ἂν ἴδωσιν ἀναστάντα τὸν δικαστήν πολλῷ μᾶλλον ἡμᾶς νῦν προσήκει μετὰ πλείονος τῆς προθυμίας ἰδεῖν τὸν ἀγαθὸν Θεὸν πῶς μὲν τῷ ὄφει σφοδρὰν τὴν τιμωρίαν ἐπιτίθησιν ἵνα διὰ τοῦ αἰσθητοῦ τούτου θηρίου ᾧ ὥσπερ ὀργάνῳ ἐχρήσατο ὁ πονηρὸς δαίμων ἐκεῖνος αἴσθησιν ἡμῖν παράσχῃ τῆς μελλούσης ἐκεῖνον τιμωρίας ἐκδέχεσθαι πῶς δὲ μετὰ φειδοῦς σύμμετρον ἐπάγει καὶ τῇ γυναικὶ καὶ τῷ ἀνδρὶ τὴν ἐπιτίμησιν νουθεσίαν μᾶλλον ἔχουσαν ἢ κόλασιν ἵνα ταῦτα πάντα μετὰ ἀκριβείας σκοπήσαντες θαυμάσωμεν τὴν τοῦ φιλανθρώπου Θεοῦ κηδεμονίαν ἣν περὶ τὴν φύσιν ἐπιδείκνυται τὴν ἡμετέραν.
Τί οὖν φησι Καὶ εἶπε Κύριος ὁ Θεὸς τῷ ὄφει Ὅτι ἐποίησας τοῦτο ἐπικατάρατος σὺ ἀπὸ πάντων τῶν κτηνῶν καὶ ἀπὸ πάντων τῶν θηρίων τῆς γῆς.
Ἐπὶ τῷ στήθει καὶ τῇ κοιλίᾳ σου πορεύσῃ καὶ γῆν φάγῃ πάσας τὰς ἡμέρας τῆς ζωῆς σου.
Καὶ ἔχθραν θήσω ἀνὰ μέσον σοῦ καὶ ἀνὰ μέσον τῆς γυναικὸς καὶ ἀνὰ μέσον τοῦ σπέρματός σου καὶ ἀνὰ μέσον τοῦ σπέρματος αὐτῆς.
Αὐτός σου τηρήσει κεφαλὴν καὶ σὺ τηρήσεις αὐτοῦ πτέρναν.
Μεγάλη καὶ σφοδρὰ ἡ ἀγανάκτησις ἐπειδὴ καὶ μεγάλη τῆς ἀπάτης ἡ ὑπερβολὴ ἣν δι' αὐτοῦ προσήγαγεν ὁ πονηρὸς διάβολος.
Καὶ εἶπε Κύριος ὁ Θεὸς τῷ ὄφει Ὅτι ἐποίησας τοῦτο.
Ἐπειδὴ φησὶ τοιαύτῃ ὑπηρετήσω πανουργίᾳ καὶ οὕτω τὴν ἀπάτην εἰς ἔργον ἤγαγες ὀλεθρίαν συμβουλὴν εἰσαγαγὼν καὶ τὸ δηλητήριον αὐτοῖς φάρμακον κεράσας ἐπειδὴ τοῦτο εἰργάσω καὶ τῆς ἐμῆς εὐνοίας ἐκβαλεῖν ἠβουλήθης τοὺς ὑπ' ἐμοῦ δημιουργηθέντας ὑπηρετησάμενος τῇ τοῦ πονηροῦ δαίμονος γνώμῃ τοῦ διὰ τὴν βασκανίαν καὶ τὴν ὑπερβάλλουσαν ὑπερηφανίαν ἐκ τῶν οὐρανῶν εἰς τὴν γῆν κατενεχθέντος διὰ τοῦτο ἐπειδὴ ἐν τούτοις ὀργάνῳ σοὶ ἐχρήσατο διηνεκῆ σοι τὴν τιμωρίαν ἐπιτίθημι ἵνα διὰ τῶν εἰς σὲ γενομένων κἀκεῖνος εἰδέναι ἔχῃ οἵα τιμωρία αὐτὸν ἐκδέχεται καὶ οἱ ἑξῆς ἄνθρωποι παιδεύωνται μηκέτι ὑπάγεσθαι ταῖς τούτου συμβουλαῖς μηδὲ τὴν ἀπάτην προσίεσθαι ἵνα μὴ τοῖς αὐτοῖς περιπέσωσι.
Διὰ τοῦτο ἐπικατάρατος σὺ ἀπὸ πάντων τῶν θηρίων ἐπειδὴ οὐκ εἰς δέον ἐχρήσω τῇ φρονήσει ἀλλὰ τὸ προτέρημα ὅπερ εἶχες ὑπὲρ ἅπαντα τὰ θηρία τοῦτό σοι γέγονε τῶν κακῶν ἁπάντων αἴτιον.
Ὁ γὰρ ὄφις φησὶν ἦν φρονιμώτατος πάντων τῶν κτηνῶν καὶ τῶν θηρίων τῆς γῆς.
Διὰ τοῦτο ἐπικατάρατος σὺ ἀπὸ πάντων τῶν κτηνῶν καὶ τῶν θηρίων τῆς γῆς γενήσῃ.
Ἀλλ' ἐπειδὴ τὸ τῆς κατάρας οὐκ ἦν αἰσθητὸν οὐδὲ ὀφθαλμοῖς φαινόμενον διὰ τοῦτο καὶ αἰσθητὴν αὐτῷ τιμωρίαν ἐπάγει ἵνα διηνεκῶς πρὸ τῶν ὀφθαλμῶν ἔχωμεν ὁρᾷν τῆς τιμωρίας αὐτοῦ τὰ ὑπομνήματα.
Ἐπὶ τῷ στήθει καὶ τῇ κοιλίᾳ πορεύσῃ καὶ γῆν φάγῃ πάσας τὰς ἡμέρας τῆς ζωῆς σου ἐπειδὴ φησὶ τῇ διαπλάσει οὐ δεόντως ἐχρήσω ἀλλὰ καὶ εἰς ὁμιλίαν ἐλθεῖν ἐτόλμησας τῷ ὑπ' ἐμοῦ δημιουργηθέντι λογικῷ ζώῳ.
Καθάπερ τοίνυν ὁ διάβολος ὁ ἐνεργήσας διὰ σοῦ καὶ ὀργάνῳ σοὶ χρησάμενος ἐπειδὴ ὑπὲρ τὴν οἰκείαν ἀξίαν ἐφρόνησεν ἐκ τῶν οὐρανῶν κατηνέχθη τὸν αὐτὸν δὴ τρόπον καὶ σὲ ἕτερον σχῆμα διαπλάσεως ἀναλαβεῖν προστάττω καὶ ἐπὶ τῆς γῆς σύρεσθαι καὶ ταύτην ἔχειν τροφὴν ὥστε μὴ ἐξεῖναί σοι λοιπὸν ἀνανεύειν ἄνω ἀλλὰ διηνεκῶς ἐν ταύτῃ τυγχάνειν τῇ καταστάσει καὶ παρὰ πάντα λοιπὰ τὰ θηρία τὴν γῆν σιτεῖσθαι καὶ οὐδὲ τοῦτο μόνον ἀλλὰ Καὶ ἔχθραν θήσω ἀνὰ μέσον σοῦ καὶ ἀνὰ μέσον τῆς γυναικὸς καὶ ἀνὰ μέσον τοῦ σπέρματός σου καὶ ἀνὰ μέσον τοῦ σπέρματος αὐτῆς.
Καὶ οὐδὲ τούτῳ ἀρκεσθήσομαι τῷ ἐπὶ τῆς γῆς σύρεσθαί σε ἀλλὰ καὶ ἐχθρὰν ἄσπονδόν σοι καταστήσω τὴν γυναῖκα καὶ οὐκ αὐτὴν μόνην ἀλλὰ καὶ τὸ σπέρμα αὐτῆς τῷ σπέρματί σου πολέμιον διηνεκῆ ἐργάσομαι.
Αὐτός σου τηρήσει κεφαλὴν καὶ σὺ τηρήσεις αὐτοῦ πτέρναν.
Καὶ γὰρ τοσαύτην ἐκείνῳ μὲν παρέξω τὴν ἰσχὺν ὡς διηνεκῶς ἐπικεῖσθαι τῇ σῇ κεφαλῇ σὲ δὲ τοῖς ἐκείνου ποσὶν ὑποκεῖσθαι.
Ὅρα ἀγαπητὲ διὰ τῆς κατὰ τοῦ θηρίου τούτου τιμωρίας ὅσην ἡμῖν ἐνδείκνυται τὴν κηδεμονίαν ἣν περὶ τὴν τῶν ἀνθρώπων φύσιν ἔχει.
Καὶ ταῦτα μὲν περὶ τοῦ αἰσθητοῦ ὄφεως ἔξεστι δὲ τῷ βουλομένῳ μετὰ τοῦτο τηρεῖν τῶν ἐγγεγραμμένων τὴν ἀκολουθίαν καὶ εἰδέναι ὅτι εἰ περὶ τοῦ αἰσθητοῦ ταῦτα εἴρηται πολλῷ μᾶλλον ἐκλαμβάνειν τὰ εἰρημένα δεῖ καὶ περὶ τοῦ νοητοῦ ὄφεως.
Καὶ γὰρ καὶ ἐκεῖνον ὑπὸ τοὺς πόδας ἡμῶν ταπεινώσας κατήνεγκε καὶ ἡμᾶς ἐπικεῖσθαι αὐτοῦ τῇ κεφαλῇ πεποίηκεν.
Ἢ οὐχὶ τοῦτο σημαίνει λέγων Πατεῖτε ἐπάνω ὄφεων καὶ σκορπίων Εἶτα ἵνα μὴ νομίσωμεν περὶ τῶν αἰσθητῶν θηρίων ταῦτα εἰρῆσθαι ἐπήγαγε Καὶ ἐπὶ πᾶσαν τὴν δύναμιν τοῦ Ἐχθροῦ.
Εἴδετε καὶ ἐκ τῆς ἐπαχθείσης τῷ ὀργάνῳ τοῦ διαβόλου τιμωρίας τὴν ὑπερβάλλουσαν τοῦ Θεοῦ φιλανθρωπίαν Ἔλθωμεν πάλιν εἰ δοκεῖ ἐπὶ τὴν γυναῖκα.
Ἐπειδὴ γὰρ οὗτος τὴν ἀπάτην εἰσήγαγε διὰ τοῦτο οὗτος πρῶτος τὴν τιμωρίαν ἐδέξατο καὶ ἐπειδὴ πρώτην τὴν γυναῖκα ἠπάτησε καὶ τότε ἐκείνη τὸν ἄνδρα συγκατέσπασε διὰ τοῦτο ἐκείνην πρῶτον τιμωρεῖται τιμωρίαν νουθεσίαν πολλὴν ἔχουσαν.
Καὶ τῇ γυναικὶ εἶπε Πληθύνων πληθυνῶ τὰς λύπας σου καὶ τὸν στεναγμόν σου ἐν λύπαις τέξῃ τέκνα καὶ πρὸς τὸν ἄνδρα σου ἡ ἀποστροφή σου καὶ αὐτός σου κυριεύσει.
Ὅρα Δεσπότου ἀγαθότητα ὅσῃ κέχρηται τῇ ἡμερότητι μετὰ τὴν τοσαύτην παράβασιν.
Πληθύνων πληθυνῶ τὰς λύπας σου καὶ τὸν στεναγμόν σου.
Ἐγὼ μὲν ἠβουλήθην φησὶν ἀνώδυνον καὶ ἀταλαίπωρόν σε ἔχειν ζωὴν πάσης λύπης καὶ ἀθυμίας ἀπηλλαγμένην καὶ πάσης ἡδονῆς πεπληρωμένην καὶ μηδενὸς αἰσθάνεσθαι τῶν σωματικῶν σῶμα περικειμένην ἐπειδὴ δὲ οὐκ ἐχρήσω εἰς δέον τῇ τοσαύτῃ ἀνέσει ἀλλ' ἡ περιουσία τῶν ἀγαθῶν εἰς τοσαύτην σε ἀγνωμοσύνην ἤγαγε διὰ τοῦτό σοι χαλινὸν ἐπιτίθημι ὥστε μὴ ἐπὶ πλέον ἀποσκιρτῆσαι καὶ λύπαις καὶ στεναγμοῖς σε καταδικάζω.
Πληθύνων πληθυνῶ τὰς λύπας σου καὶ τὸν στεναγμόν σου ἐν λύπαις τέξῃ τέκνα.
Τὴν ὑπόθεσιν φησὶ τῆς πολλῆς εὐφροσύνης καὶ τῶν τέκνων τὴν διαδοχὴν ἀπὸ λύπης ἄρχεσθαί σοι παρασκευάσω ἵνα διηνεκῆ ἔχῃς καὶ αὐτὴ τὴν ὑπόμνησιν διὰ τῶν καθ' ἕκαστον καιρὸν ὠδίνων καὶ τῶν λυπηρῶν τῶν καθ' ἑκάστην τικτομένων πόσον τῆς ἁμαρτίας ταύτης καὶ τῆς παρακοῆς τὸ μέγεθος καὶ μὴ τοῦ χρόνου προϊόντος λήθῃ παραδῷς τὸ γεγενημένον ἀλλ' εἰδέναι ἔχῃς ὡς ἡ ἀπάτη τούτων σοι αἴτιος γεγένηται.
Διὰ τοῦτο Πληθύνων πληθυνῶ τὰς λύπας σου καὶ τὸν στεναγμόν σου ἐν λύπαις τέξῃ τέκνα.
Τὰς ὠδῖνας ἐνταῦθα αἰνίττεται καὶ τὸν πολὺν κάματον ἐκεῖνον ὃν ὑπομένειν ἀνάγκη καθάπερ φορτίον ἐν μησὶ τοσούτοις τὸ βρέφος βαστάζουσαν καὶ τὰς κατὰ μέρος φυομένας ἐντεῦθεν ἀλγηδόνας καὶ τῶν μελῶν τὸν διασπασμὸν καὶ τὰς ὀδύνας ἐκείνας τὰς ἀφορήτους ἃς ἐκεῖναι μόναι ἴσασιν αἱ διὰ τῆς πείρας ἐλθοῦσαι.
Ἀλλ' ὅμως τοσαύτην ὁ φιλάνθρωπος Θεὸς παρέσχε μετὰ τῶν λυπηρῶν τὴν παραμυθίαν ὡς ἰσόῤῥοπον εἶναι τὴν διὰ τὸ τεχθὲν βρέφος εὐφροσύνην τῶν ὠδίνων ἐκείνων τῶν ἐν τοσούτοις μησὶ τὴν γαστέρα διακοπτουσῶν.
Αἱ γὰρ τοσοῦτον πόνον ὑπομένουσαι καὶ οὕτως ὑπὸ τῶν ἀλγηδόνων σπαραττόμεναι καὶ ὡς εἰπεῖν πρὸς αὐτὴν τὴν ζωὴν ἀπαγορεύουσαι μετὰ τὸ τεκεῖν καὶ τῆς ἀπὸ τῶν καμάτων εὐφροσύνης ἀπολαῦσαι πάλιν ὥσπερ ἐπιλαθόμεναι τῶν γεγενημένων ἁπάντων ἑαυτὰς ἐκδιδόασι πρὸς τὴν τῶν τέκνων γονὴν τοῦ φιλανθρώπου Θεοῦ οὕτως οἰκονομήσαντος πρὸς σύστασιν τῆς τῶν ἀνθρώπων σωτηρίας.
Ἡ γὰρ ἐλπὶς ἀεὶ τῶν μελλόντων ἀγαθῶν κούφως ποιεῖ φέρειν τὰ παρόντα λυπηρά.
Καὶ τοῦτο ἴδοι τις ἂν καὶ τοὺς ἐμπόρους ὑπομένοντας καὶ μακρὰ πελάγη διαπερῶντας καὶ ναυαγίων ἀνεχομένους καὶ πειρατῶν καὶ μετὰ τοὺς πολλοὺς κινδύνους ἐκείνους πολλάκις καὶ διαμαρτόντας τῆς προσδοκίας καὶ μηδὲ οὕτως ἀποστάντας ἀλλὰ πάλιν τῶν αὐτῶν ἁπτομένους.
Τοῦτο καὶ ἐπὶ τῶν γηπόνων ἔστιν εἰπεῖν καὶ γὰρ καὶ οὗτοι ὅτε βαθεῖαν αὔλακα ἀνατέμωσι καὶ πολλὴν τὴν ἐπιμέλειαν τῆς γῆς ἐπιδείξωνται καὶ δαψιλῆ τὰ σπέρματα καταβάλωσι πολλάκις αὐχμοῦ γενομένου ἢ ἐπομβρίας ἢ πρὸς αὐτῷ τῷ τέλει τῶν δραγμάτων ἐρυσίβης κατενεχθείσης τῆς ἐλπίδος διήμαρτον ἀλλ' οὐδὲ οὕτως ἀφίστανται ἀλλὰ πάλιν τοῦ καιροῦ καταλαβόντος ἅπτονται τῆς γεωργίας.
Καὶ τοῦτο ἐφ' ἑκάστου εὕροι τις ἂν ἐπιτηδεύματος γινόμενον.
Τὸν αὐτὸν δὴ τρόπον καὶ ἡ γυνὴ καὶ αὐτὴ πολλάκις μετὰ τοὺς πολλοὺς μῆνας ἐκείνους μετὰ τὰς ὠδῖνας τὰς ἀφορήτους μετὰ τὰς νύκτας τὰς ἀΰπνους μετὰ τὸν τῶν μελῶν διασπασμὸν μικρᾶς τινος περιστάσεως γενομένης πρὸ τοῦ προσήκοντος καιροῦ τὸ βρέφος ὠθήσασα ἀμόρφωτον καὶ ἀδιατύπωτον ἢ μεμορφωμένον μὲν οὐκ ἄρτιον δὲ οὐδὲ ὑγιὲς ἢ καὶ νεκρὸν πολλάκις μόλις τὸν κίνδυνον διέφυγε καὶ ὅμως ὥσπερ ἐπιλαθομένη τούτων ἁπάντων τῶν αὐτῶν ἀνέχεται καὶ τὰ αὐτὰ ὑπομένει.
Καὶ τί λέγω τὰ αὐτά Πολλάκις καὶ συναποθανεῖν τῷ τεχθέντι συνέβη καὶ οὐδὲ τοῦτο τὰς λοιπὰς ἐσωφρόνισε καὶ ἀνέπεισε φυγεῖν τὸ πρᾶγμα τοσαύτην ὁ Θεὸς ἐγκατέσπειρε τοῖς λυπηροῖς τὴν ἡδονὴν ὁμοῦ καὶ τὴν εὐφροσύνην.
Διὰ τοῦτο ἔλεγε Πληθύνων πληθυνῶ τὰς λύπας σου καὶ τὸν στεναγμόν σου ἐν λύπαις τέξῃ τέκνα.
Τοῦτο τοίνυν καὶ ὁ Χριστὸς διαλεγόμενος τοῖς μαθηταῖς καὶ δεικνὺς καὶ τῆς ὀδύνης τὸ μέγεθος καὶ τῆς εὐφροσύνης τὴν ὑπερβολὴν ἔλεγεν Ἡ γυνὴ ὅταν τίκτῃ λύπην ἔχει ὅτι ἦλθεν ἡ ὥρα αὐτῆς εἶτα παραστῆσαι ἡμῖν βουλόμενος ὅπως τὰ μὲν τῆς λύπης ἀθρόον ἐκποδὼν γίνεται τὰ δὲ τῆς χαρᾶς καὶ τῆς εὐφροσύνης διαδέχεται φησίν Ὅταν δὲ γεννήσῃ τὸ παιδίον οὐκέτι μνημονεύει τῆς θλίψεως διὰ τὴν χαρὰν ὅτι ἐγεννήθη ἄνθρωπος εἰς τὸν κόσμον.
Εἶδες κηδεμονίαν ὑπερβάλλουσαν εἶδες τιμωρίαν νουθεσίας πεπληρωμένην Ἐν λύπαις τέξῃ τέκνα.
Εἶτα Πρὸς τὸν ἄνδρα σου ἡ ἀποστροφή σου καὶ αὐτός σου κυριεύσει.
Μονονουχὶ ἀπολογούμενος πρὸς τὴν γυναῖκα ὁ φιλάνθρωπος Θεὸς ταῦτά φησιν ὅτι Ἐγὼ μὲν ἐξ ἀρχῆς ὁμότιμόν σε ἐδημιούργησα καὶ τῆς αὐτῆς ἀξίας ἐν ἅπασιν αὐτῷ κοινωνεῖν ἠβουλήθην καὶ ὥσπερ τῷ ἀνδρὶ οὕτω καὶ σοὶ τὴν κατὰ πάντων ἀρχὴν ἐνεχείρισα ἀλλ' ἐπειδὴ οὐκ ἐχρήσω εἰς δέον τῇ ὁμοτιμίᾳ διὰ τοῦτό σε ὑποτάττω τῷ ἀνδρὶ Καὶ πρὸς τὸν ἄνδρα σου ἡ ἀποστροφή σου καὶ αὐτός σου κυριεύσει.
Ἐπειδὴ καταλιποῦσα τὸν ὁμότιμον καὶ τὸν τῆς αὐτῆς σοὶ φύσεως κοινωνοῦντα καὶ δι' ὃν ἐδημιουργήθης τῷ πονηρῷ θηρίῳ τῷ ὄφει εἰς ὁμιλίαν ἐλθεῖν ἠβουλήθης καὶ τὴν παρ' ἐκείνου δέξασθαι συμβουλήν διὰ τοῦτό σε λοιπὸν τούτῳ ὑποτάττω καὶ τοῦτόν σου κύριον ἀποφαίνω ὥστε τὴν τούτου δεσποτείαν ἐπιγινώσκειν καὶ ἐπειδὴ οὐκ ἔγνως ἄρχειν μάθε καλῶς ἄρχεσθαι.
Πρὸς τὸν ἄνδρα σου ἡ ἀποστροφή σου καὶ αὐτός σου κυριεύσει.
Βέλτιόν σε ὑπὸ τοῦτον εἶναι καὶ ὑπὸ τὴν τούτου δεσποτείαν τυγχάνειν ἢ ἀδείας ἀπολαύουσαν καὶ ἐξουσίας κατὰ κρημνῶν φέρεσθαι.
Ἐπεὶ καὶ ἵππῳ λυσιτελὲς ἂν γένοιτο χαλινὸν ἔχειν καὶ εὔτακτα βαδίζειν ἢ ἄνευ τούτου κατὰ κρημνῶν φέρεσθαι.
Τὸ συμφέρον τοίνυν σκοπῶν τὸ σὸν πρὸς τοῦτόν σε ἔχειν τὴν ἀποστροφὴν βούλομαι καὶ καθάπερ σῶμα κεφαλῇ ἕπεσθαι καὶ τὴν δεσποτείαν μεθ' ἡδονῆς ἐπιγινώσκειν.
Οἶδα ὅτι ἀπεκάμετε πρὸς τὸ μῆκος τῶν εἰρημένων ἀλλὰ διεγέρθητε μικρὸν παρακαλῶ μὴ ἀτέλεστον τὴν δίκην καταλίπωμεν μηδὲ ἀφέντες ἔτι τὸν δικαστὴν καθήμενον ἀναχωρήσωμεν καὶ γὰρ πρὸς αὐτὸ τὸ τέλος λοιπὸν ἀπηντήκαμεν.
Ἴδωμεν τοίνυν τί μετὰ τὴν γυναῖκα πρὸς τὸν ἄνδρα φησὶ καὶ ποίαν καὶ τούτῳ τιμωρίαν ἐπάγει.
Τῷ δὲ Ἀδὰμ εἶπεν Ὅτι ἤκουσας τῆς φωνῆς τῆς γυναικός σου καὶ ἔφαγες ἀπὸ τοῦ ξύλου οὗ ἐνετειλάμην σοι τούτου μόνου μὴ φαγεῖν ἀπ' αὐτοῦ ἔφαγες ἐπικατάρατος ἡ γῆ ἐν τοῖς ἔργοις σου.
Ἐν λύπαις φάγῃ αὐτὴν πάσας τὰς ἡμέρας τῆς ζωῆς σου.
Ἀκάνθας καὶ τριβόλους ἀνατελεῖ σοι καὶ φάγῃ τὸν χόρτον τοῦ ἀγροῦ.
Ἐν ἱδρῶτι τοῦ προσώπου σου φάγῃ τὸν ἄρτον σου ἕως τοῦ ἀποστρέψαι σε εἰς τὴν γῆν ἐξ ἧς ἐλήφθης ὅτι γῆ εἶ καὶ εἰς γῆν ἀπελεύσῃ.
Μεγάλη καὶ ἄφατος καὶ ἐντεῦθεν δείκνυται ἡ περὶ τὸν ἄνθρωπον τοῦ Δεσπότου κηδεμονία ἀλλ' ἀκούσωμεν ἀκριβῶς ἕκαστον τῶν εἰρημένων Τῷ δὲ Ἀδὰμ εἶπεν Ὅτι ἤκουσας τῆς φωνῆς τῆς γυναικός σου καὶ ἔφαγες ἀπὸ τοῦ ξύλου οὗ ἐνετειλάμην σοι τούτου μόνου μὴ φαγεῖν ἀπ' αὐτοῦ ἔφαγες.
Ἐπειδὴ ἤκουσας φησὶ τῆς γυναικός σου καὶ ἔφαγες ἀπὸ τοῦ ξύλου καὶ τῆς ἐμῆς ἐντολῆς προετίμησας τὴν παρ' ἐκείνης συμβουλὴν καὶ οὐκ ἠβουλήθης τοῦ ξύλου τοῦ ἑνὸς τούτου μόνου ἀποσχέσθαι οὗ ἐνετειλάμην σοι μὴ φαγεῖν μὴ γὰρ πολλῶν σε ἀπέχεσθαι ἐκέλευσα Ἑνὸς μόνου καὶ οὐδὲ τούτου ἠνέσχου ἀλλ' ἐπιλαθόμενος τῶν ἐμῶν ἐντολῶν ἐπείσθης τῇ γυναικί διὰ τοῦτο μαθήσῃ δι' αὐτῶν τῶν ἔργων ὅσον εἰργάσω κακόν.
Ἀκουέτωσαν ἄνδρες ἀκουέτωσαν γυναῖκες οἱ μὲν ἵνα μὴ ἀνέχωνται τῶν πονηρὰ συμβουλευουσῶν αἱ δὲ ἵνα μὴ τοιαῦτα συμβουλεύωσιν.
Εἰ γὰρ οὗτος ἐπὶ τὴν γυναῖκα τὴν αἰτίαν μεταγαγὼν οὐδεμιᾶς ἠξιώθη συγγνώμης ποίαν ἄν τις ἀπολογίαν σχοίη λέγων ὅτι διὰ τὴν γυναῖκα τὸ καὶ τὸ ἥμαρτον καὶ τὸ καὶ τὸ ἔπραξα Διὰ τοῦτο γὰρ καὶ ὑπὸ τὴν δεσποτείαν γέγονε τὴν σὴν καὶ κύριος αὐτῆς ἀπεφάνθης ἵνα ἐκείνη σοὶ κατακολουθῇ καὶ μὴ ἡ κεφαλὴ τοῖς ποσὶν ἕπηται.
Ἀλλ' οὖν ἔστιν ἰδεῖν πολλάκις τὸ ἐναντίον συμβαῖνον καὶ τὸν ἐν τάξει κεφαλῆς εἶναι ὀφείλοντα οὐδὲ τῶν ποδῶν τὴν τάξιν ἐπέχοντα καὶ τὴν ἐν τάξει ποδῶν οὖσαν ταύτην ἐν τάξει κεφαλῆς καθισταμένην.
Δι' ὃ καὶ ὁ μακάριος Παῦλος ὁ τῆς οἰκουμένης διδάσκαλος ταῦτα πάντα προορῶν ἐβόα Τί γὰρ οἶδας γύναι εἰ τὸν ἄνδρα σώσεις ἢ τί οἶδας ἄνερ εἰ τὴν γυναῖκα σώσεις Ἀλλ' ὅμως καὶ ὁ ἀνὴρ πολλὴν τὴν φυλακὴν ἐπιδεικνύσθω ὥστε τὰ ὀλέθρια συμβουλεύουσαν ἀποσείεσθαι καὶ ἡ γυνὴ ἔναυλον ἔχουσα τὴν τιμωρίαν ἣν ἐδέξατο ἡ Εὔα τὴν ὀλεθρίαν ἐκείνην συμβουλὴν εἰσαγαγοῦσα τῷ ἀνδρὶ μὴ τολμάτω τοιαῦτα συμβουλεύειν μηδὲ μιμείσθω τὴν Εὔαν ἀλλὰ τῷ ὑποδείγματι σωφρονιζέσθω κἀκεῖνα συμβουλευέτω ἃ καὶ αὐτὴν καὶ τὸν ἄνδρα πάσης ἀπαλλάξει κολάσεως καὶ τιμωρίας.
Ἀλλ' ἐπὶ τὸ προκείμενον ἐπανέλθωμεν.
Τῷ δὲ Ἀδὰμ φησὶν εἶπεν ὁ Θεός Ὅτι ἤκουσας τῆς φωνῆς τῆς γυναικός σου καὶ ἔφαγες ἀπὸ τοῦ ξύλου οὗ ἐνετειλάμην σοι τούτου μόνου μὴ φαγεῖν ἀπ' αὐτοῦ ἔφαγες.
Ἐπειδὴ φησὶ τοσαύτῃ ῥᾳθυμίᾳ ἐχρήσω περὶ τὴν φυλακὴν τῆς παρ' ἐμοῦ δοθείσης ἐντολῆς καὶ οὔτε ὁ φόβος οὔτε τὸ προλαβόντα με διαστείλασθαι τὰ μέλλοντα συμβήσεσθαι ὑμῖν ἀπὸ τῆς βρώσεως ὠφέλησέ τι ἀλλ' εἰς τοσαύτην κακίαν ἐξώκειλας ὡς μὴ δυνηθῆναι μηδὲ τοῦ ἑνὸς ἀποσχέσθαι ξύλου μετὰ τὴν τοσαύτην ἀπόλαυσιν διὰ τοῦτο Ἐπικατάρατος ἔσται ἡ γῆ ἐν τοῖς ἔργοις σου.
Ὅρα φιλανθρωπίαν Δεσπότου πῶς μὲν τὸν ὄφιν τιμωρεῖται πῶς δὲ τὸ λογικὸν τοῦτο ζῶον.
Ἐκείνῳ γάρ φησιν Ἐπικατάρατος σὺ ἀπὸ τῆς γῆς ἐνταῦθα δὲ οὐχ οὕτως.
Ἀλλὰ τί Ἐπικατάρατος ἡ γῆ ἐν τοῖς ἔργοις σου.
Καὶ εἰκότως.
Ἐπειδὴ γὰρ διὰ τὸν ἄνθρωπον παρήχθη ἵνα οὕτως ἀπολαύειν δύνηται τῶν ἐξ αὐτῆς ἀναδιδομένων διὰ τοῦτο πάλιν διὰ τὸν ἄνθρωπον ἁμαρτόντα ταύτῃ τὴν κατάραν ἐπιτίθησιν ἐπειδὴ ἡ εἰς αὐτὴν κατάρα πάλιν τοῦ ἀνθρώπου ἐλυμαίνετο τῇ ἀνέσει καὶ τῇ ἀδείᾳ Ἐπικατάρατος φησὶν ἡ γῆ ἐν τοῖς ἔργοις σου.
Εἶτα ἵνα μάθῃς τί ἐστιν Ἐπικατάρατος ἐπήγαγεν Ἐν λύπαις φάγῃ αὐτὴν πάσας τὰς ἡμέρας τῆς ζωῆς σου.
Ὅρα ἑκάστην τιμωρίαν τῷ αἰῶνι παρεκτεινομένην ἵνα μὴ μόνον αὐτοὶ κερδάνωσιν ἀλλὰ καὶ οἱ εἰς τὸ ἑξῆς μέλλοντες γίνεσθαι δι' αὐτῶν τῶν πραγμάτων διδάσκωνται πόθεν αὐτοῖς τὰ τῆς τιμωρίας ταύτης ἐπήχθη Ἐν λύπαις φησὶ φάγῃ αὐτὴν πάσας τὰς ἡμέρας τῆς ζωῆς σου.
Εἶτα ἀκριβέστερον διδάσκων τῆς κατάρας τὸ εἶδος καὶ τῆς λύπης τὴν αἰτίαν ἐπήγαγεν Ἀκάνθας καὶ τριβόλους ἀνατελεῖ σοι.
Ἰδοὺ τῆς κατάρας τὰ ὑπομνήματα.
Ἀκάνθας φησὶν ἐκδώσει καὶ τριβόλους ὥστε πολὺν τὸν πόνον καὶ τὴν ταλαιπωρίαν ἐργάσασθαι καὶ μετὰ λύπης πάντα τὸν χρόνον διάγειν σε ποιήσω ἵνα τοῦτο χαλινός σοι γένηται τοῦ μὴ ὑπὲρ ἀξίαν φαντάζεσθαι ἀλλὰ διηνεκῶς ἔχῃς ἐννοεῖν τὴν σαυτοῦ οὐσίαν καὶ μηδέποτε ἀνάσχῃ τοιαῦτα ἀπατηθῆναι.
Καὶ φάγῃ τὸν χόρτον τοῦ ἀγροῦ.
Ἐν ἱδρῶτι τοῦ προσώπου σου φάγῃ τὸν ἄρτον σου.
Ὅρα πῶς ἀπεναντίας τῆς προτέρας διαγωγῆς τὰ μετὰ τὴν παρακοὴν ἅπαντα αὐτῷ ἐπήχθη.
Ἐγὼ μὲν γὰρ φησὶ παραγαγών σε εἰς τόνδε τὸν κόσμον ἠβουλήθην ἄνευ λύπης καὶ μόχθων καὶ ταλαιπωρίας καὶ ἄνευ ἱδρώτων διάγειν σε καὶ ἐν ἀπολαύσει εἶναι καὶ εὐημερίᾳ καὶ μηδὲ ταῖς τοῦ σώματος ἀνάγκαις ὑποκεῖσθαι ἀλλὰ πάντων τούτων ἀπηλλάχθαι καὶ ἐν ἐλευθερίᾳ πάσῃ τυγχάνειν.
Ἐπειδὴ δὲ οὐκ ὤνησέ σε ἡ τοσαύτη ἄδεια διὰ τοῦτο καὶ τὴν γῆν καταράσομαι ὥστε μὴ ἄσπαρτά σοι καὶ ἀνήροτα καθάπερ πρότερον τὰ ἐξ αὐτῆς ἀναδιδόμενα παρέχειν ἀλλὰ καὶ μετὰ πολλοῦ τοῦ πόνου καὶ τοῦ μόχθου καὶ τῆς ταλαιπωρίας καὶ λύπαις σε διηνεκέσι καὶ ἀθυμίαις περιβαλῶ καὶ μετὰ ἱδρώτων πάντα σε κατορθοῦν παρασκευάσω ἵνα τούτοις πιεζόμενος ἔχῃς διδασκαλίαν διηνεκῆ τοῦ μετριάζειν καὶ τὴν ἑαυτοῦ φύσιν ἐπιγινώσκειν.
Καὶ τοῦτο οὐ πρὸς ὀλίγον οὐδὲ πρὸς βραχὺν χρόνον ἔσται ἀλλὰ παντὶ τῷ τῆς ζωῆς χρόνῳ παρεκταθήσεται.
Ἐν ἱδρῶτι γὰρ τοῦ προσώπου σου φάγῃ τὸν ἄρτον σου ἕως τοῦ ἀποστρέψαι σε εἰς τὴν γῆν ἐξ ἧς ἐλήφθης ὅτι γῆ εἶ καὶ εἰς γῆν ἀπελεύσῃ.
Μέχρις ἐκείνου ταῦτα ὑπομενεῖς ἕως ἂν τὸ τέλος τῆς ζωῆς σοι ἐπαχθήσεται καὶ εἰς ἐκείνην διαλυθῇς ἐξ ἧς καὶ ἐπλάσθης.
Εἰ γὰρ καὶ σώματός σοι φύσιν ἐχαρισάμην διὰ τὴν ἐμαυτοῦ φιλανθρωπίαν ἀλλ' αὐτὸ τὸ σῶμα ἀπὸ γῆς ὂν γῆ πάλιν ἔσται.
Γῆ γὰρ εἶ καὶ εἰς γῆν ἀπελεύσῃ.
Ἵνα γὰρ μὴ ταῦτα γένηται διὰ τοῦτο εἶπον Μὴ ἅψησθε τοῦ ξύλου εἰπὼν ὅτι Ἧ ἂν ἡμέρᾳ φάγητε ἀπ' αὐτοῦ θανάτῳ ἀποθανεῖσθε.
Οὐ γὰρ ἐβουλόμην τοῦτο ἀλλ' ἐπειδὴ τὰ μὲν παρ' ἐμοῦ ἅπαντα γεγένηται σὺ δὲ σαυτῷ ταῦτα προεξένησας ἐπὶ μηδένα ἕτερον τὴν αἰτίαν ἔπαγε ἀλλὰ τῇ σαυτοῦ ῥᾳθυμίᾳ πᾶν ἐπίγραφε.
Ἀλλὰ πάλιν ἡμῖν ἕτερον ζήτημα ἐντεῦθεν τίκτεται ὅπερ εἰ βούλεσθε συντόμως διαλύσαντες τὸ τηνικαῦτα καταπαύσομεν τὸν λόγον.
Εἶπε φησὶν ὁ Θεός Ἧ ἂν ἡμέρᾳ φάγητε ἀπ' αὐτοῦ θανάτῳ ἀποθανεῖσθε δείκνυνται δὲ ζήσαντες μετὰ τὴν παρακοὴν καὶ τὸ τῆς βρώσεως μετασχεῖν πολλῶν ἐτῶν ἀριθμόν.
Τοῦτο δοκεῖ μὲν ἁπλῶς τοῖς ἐπιπολαίως ἐντυγχάνουσι τοῖς ἐγκειμένοις ἔχειν ζήτησίν τινα εἰ δέ τις εὐγνωμόνως τὴν ἀκοὴν ὑπόσχοιτο σαφές ἐστι τὸ εἰρημένον καὶ οὐδεμίαν τῷ προσέχοντι ζήτησιν ἔχον.
Εἰ γὰρ καὶ πολὺν ἐτῶν χρόνον ἔζησαν ἀλλ' ὅμως ἀφ' ἧς ἤκουσαν τὸ Γῆ εἶ καὶ εἰς γῆν ἀπελεύσῃ καὶ τὴν ἀπόφασιν ἐδέξαντο τοῦ θανάτου καὶ θνητοὶ γεγόνασι καὶ ἐξ ἐκείνου ἄν τις εἶπεν αὐτοὺς τεθνηκέναι.
Τοῦτο οὖν καὶ ἡ Γραφὴ αἰνιττομένη εἶπεν ὅτι Ἧ δ' ἂν ἡμέρᾳ φάγητε θανάτῳ ἀποθανεῖσθε ἀντὶ τοῦ Τὴν ἀπόφασιν δέξεσθε τοῦ θνητοὶ λοιπὸν εἶναι.
Καθάπερ γὰρ ἐπὶ τῶν δικαστηρίων τῶν ἀνθρωπίνων ἐπειδὰν ἀπόφασίν τις δεξάμενος τοῦ πάντως τὴν κεφαλὴν ἀποτμηθῆναι εἶτα εἰς τὸ δεσμωτήριον ἐμβληθῇ κἂν ἐπὶ πολὺν χρόνον διαμένῃ οὐδὲν ἄμεινον τῶν νεκρῶν καὶ τεθνηκότων διάξει τῇ ἀποφάσει τεθνηκώς τὸν αὐτὸν δὴ τρόπον καὶ οὗτοι ἐξ ἐκείνης τῆς ἡμέρας ἐξ ἧς τὴν ἀπόφασιν ἐδέξαντο τῆς θνητότητος εἰ καὶ πολὺν διήρκεσαν χρόνον ἀλλὰ τῇ ἀποφάσει τεθνήκασιν.
Οἶδα ὅτι πολλὰ τὰ εἰρημένα καὶ εἰς πολὺ μῆκος ἡμῖν ἐξετάθη τὰ τῆς διδασκαλίας διὸ ἐπειδὴ τῇ τοῦ Θεοῦ χάριτι κατὰ δύναμιν ἡμετέραν ἅπαντα εἰς μέσον ὑμῖν προθέντες τέλος ἐπεθήκαμεν τοῖς ἀναγνωσθεῖσι συστείλωμεν ἐνταῦθα τὸν λόγον.
Ἐνῆν μὲν γὰρ καὶ ἕτερα προσθέντας δεῖξαι πάλιν καὶ ταύτην αὐτὴν τὴν τιμωρίαν τὴν ἐπαχθεῖσαν καὶ τὸ θνητοὺς γενέσθαι πολλὴν ἔχουσαν ἄβυσσον φιλανθρωπίας ἀλλὰ ἵνα μὴ τῷ πολλῷ πλήθει καταχώσωμεν ὑμῶν τὴν διάνοιαν φέρε παρακαλέσωμεν ὑμᾶς ἐντεῦθεν ἐξελθόντας μὴ εἰς ἀνονήτους συλλόγους ἑαυτοὺς ἐκδιδόναι μηδὲ εἰς φλυαρίας ἀκαίρους ἀλλὰ καθ' ἑαυτοὺς συνιέντας μετ' ἀλλήλων συλλέγειν τὰ εἰρημένα καὶ εἰς ὑπόμνησιν ἑαυτοὺς ἄγειν τί μὲν ὁ δικαστὴς ἀπεκρίνατο τί δὲ οἱ ὑπεύθυνοι ἀπελογήσαντο καὶ πῶς ὁ μὲν ἐπ' ἐκείνην τὴν αἰτίαν μετήγαγεν ἐκείνη δὲ ἐπὶ τὸν ὄφιν καὶ πῶς καὶ τοῦτον ἐτιμωρήσατο καὶ ὅτι διηνεκῆ καὶ τῷ παντὶ αἰῶνι συμπαρεκτεινομένην αὐτῷ τὴν τιμωρίαν ἐπήγαγε καὶ σφοδρὰν τὴν κατ' αὐτοῦ ἀγανάκτησιν ἐποιήσατο καὶ διὰ τούτου δεικνὺς τὴν πρὸς τοὺς ἀπατηθέντας κηδεμονίαν.
Δι' ὧν γὰρ τὸν ἀπατήσαντα οὕτως ἠμύνατο δῆλον ὅτι εἰς τοὺς πάνυ αὐτῷ περισπουδάστους τὴν ἀπάτην εἰργάσατο.
Εἶτα ἐντεῦθεν μνημονεύσατε τοῦ ἐπιτιμίου τῆς γυναικὸς καὶ τῆς κολάσεως τῆς ἐπαχθείσης αὐτῇ μᾶλλον δὲ τῆς νουθεσίας καὶ οὕτω τὰ πρὸς τὸν Ἀδὰμ εἰρημένα μνημονεύσαντες καὶ τῆς ἀποφάσεως εἰς ἔννοιαν ἐλθόντες Ὅτι γῆ εἶ καὶ εἰς γῆν ἀπελεύσῃ ἐντεῦθεν ἐκπλάγητε τὴν ἄφατον τοῦ Θεοῦ φιλανθρωπίαν ὅτι ἡμᾶς τοὺς ἐκ τῆς γῆς ὄντας καὶ εἰς γῆν διαλυομένους εἰ βουληθείημεν ἀρετὴν μετελθεῖν καὶ κακίαν φυγεῖν τῶν ἀποῤῥήτων ἐκείνων ἀγαθῶν ἀξιοῦν ἐπηγγείλατο τῶν ἡτοιμασμένων τοῖς ἠγαπηκόσιν αὐτὸν Ἃ ὀφθαλμὸς οὐκ εἶδε καὶ οὖς οὐκ ἤκουσε καὶ ἐπὶ καρδίαν ἀνθρώπου οὐκ ἀνέβη.
Χάριν τοίνυν πολλὴν ὀφείλομεν ἡμῶν ὁμολογεῖν τῷ Δεσπότῃ ὑπὲρ τῶν τηλικούτων εὐεργεσιῶν καὶ μηδέποτε λήθῃ ταῦτα παραπέμπειν ἀλλὰ διὰ τῶν ἀγαθῶν ἔργων καὶ τῆς πολλῆς τῶν φαύλων ἀποφυγῆς τοῦτον ἐξιλεωσώμεθα καὶ εὐμενῆ ἡμῖν καταστήσωμεν.
Πῶς γὰρ οὐ πάσης τοῦτο ἀγνωμοσύνης δεῖγμα εἰ αὐτὸς μὲν Θεὸς ὢν καὶ ἀθάνατος τὴν φύσιν ἀναλαβέσθαι τὴν θνητὴν ἡμῶν καὶ γήϊνον οὐσίαν οὐ παρῃτήσατο καὶ τῆς ἀρχαίας νεκρώσεως ἀπαλλάξαι καὶ ὑπὲρ τὸν οὐρανὸν ταύτην ἀναβιβάσαι καὶ τῇ πατρικῇ συνεδρίᾳ τιμῆσαι καὶ ὑπὸ πάσης τῆς οὐρανίας στρατιᾶς προσκυνεῖσθαι καταξιῶσαι ἡμεῖς δὲ τὰ ἐναντία τούτῳ ἀνταμεῖψαι οὐ κατῃδέσθημεν ἀλλὰ καὶ τὴν ἀθάνατον ψυχὴν ὡς ἄν τις εἴποι τῇ σαρκὶ προσκολλήσαντες γήϊνον αὐτὴν καὶ νεκρὰν καὶ ἀνενέργητον γενέσθαι κατεσκευάσαμεν Μὴ παρακαλῶ μὴ οὕτως ἀγνώμονες ὦμεν περὶ τὸν τοσαῦτα ἡμᾶς εὐηργετηκότα ἀλλὰ τοῖς αὐτοῦ νόμοις ἑπόμενοι τὰ αὐτῷ δοκοῦντα καὶ εὐάρεστα ὄντα διαπραττώμεθα ἵνα καὶ τῶν αἰωνίων ἀγαθῶν ἀξίους ἡμᾶς ἀναδείξῃ ὧν γένοιτο πάντας ἡμᾶς ἀξιωθῆναι χάριτι καὶ φιλανθρωπίᾳ τοῦ Κυρίου ἡμῶν Ἰησοῦ Χριστοῦ μεθ' οὗ τῷ Πατρὶ ἅμα τῷ ἁγίῳ Πνεύματι δόξα κράτος τιμὴ νῦν καὶ ἀεὶ καὶ εἰς τοὺς αἰῶνας τῶν αἰώνων.
Καὶ ἐκάλεσεν Ἀδὰμ τὸ ὄνομα τῆς γυναικὸς αὐτοῦ Ζωὴ ὅτι αὕτη μήτηρ πάντων τῶν ζώντων.
Καὶ ἐποίησε Κύριος ὁ Θεὸς τῷ Ἀδὰμ καὶ τῇ γυναικὶ αὐτοῦ χιτῶνας δερματίνους καὶ ἐνέδυσεν αὐτούς.
Καὶ εἶπεν ὁ Θεός Ἰδοὺ Ἀδὰμ γέγονεν ὡς εἷς ἐξ ἡμῶν.
Εἴδετε χθὲς Δικαστοῦ φιλανθρωπίαν εἴδετε ἐξέτασιν ἀγαθότητος γέμουσαν εἴδετε τιμωριῶν διαφοράν πῶς μὲν ὁ διὰ τῆς ἀπάτης ὑποσκελίσας ἐτιμωρήθη πῶς δὲ ἡ τοῖς ὑποσκελισθεῖσιν ἐπαχθεῖσα τιμωρία πολλὴν δείκνυσι τὴν τοῦ Θεοῦ φιλανθρωπίαν εἴδετε πόσης ἡμῖν ὠφελείας γέγονεν ὑπόθεσις τὸ παραστῆναι τῷ δικαστηρίῳ καὶ ἰδεῖν ὅπως προεχώρησεν ἡ ἐξέτασις Ἔγνωμεν γὰρ ὅσων τε καὶ ἡλίκων ἀγαθῶν ἑαυτοὺς ἀπεστέρησαν ὅ τε Ἀδὰμ ἥ τε Εὔα διὰ τῆς παραβάσεως τῆς δοθείσης ἐντολῆς γυμνωθέντες τῆς δόξης ἐκείνης τῆς ἀφάτου καὶ τῆς ζωῆς τῆς οὐδὲν ἔλαττον σχεδὸν ἐχούσης τῶν ἀγγέλων.
Εἴδομεν τὴν ἀνεξικακίαν τοῦ Δεσπότου ἐπαιδεύθημεν ὅσον κακόν ἐστι ῥᾳθυμία καὶ ὅπως καὶ τῶν ἤδη ὑπηργμένων ἀγαθῶν γυμνοὺς καὶ ἐρήμους ἡμᾶς ἐργάζεται καὶ ἐν πολλῇ καθίστησι τῇ αἰσχύνῃ.
Διὸ παρακαλῶ νήφωμεν καὶ τὰ ἐκείνων πτώματα ἡμῖν γενέσθω φάρμακα καὶ ἡ ἐκείνων ῥᾳθυμία ἡμῖν γενέσθω ἀσφαλείας ὑπόθεσις ἐπειδὴ καὶ μείζων ἡ τιμωρία τοῖς εἰς τὸ ἑξῆς τὰ αὐτὰ πλημμελοῦσιν ὅσῳ μηδὲ τοῖς ὑποδείγμασι σωφρονέστεροι γενέσθαι ἠβουλήθησαν.
Οὐδὲ γὰρ οἱ μετὰ ταῦτα τὰ αὐτὰ τοῖς προτέροις ἁμαρτάνοντες τὴν αὐτὴν εἰσπράττονται δίκην.
Καὶ τοῦτο συντόμως μαθεῖν ἔξεστιν ἀπὸ τοῦ σοφοῦ διδασκάλου τῆς οἰκουμένης τοῦ μακαρίου Παύλου φημὶ λέγοντος Ὅσοι γὰρ ἀνόμως ἥμαρτον ἀνόμως καὶ ἀπολοῦνται καὶ ὅσοι ἐννόμως ἥμαρτον διὰ νόμου κριθήσονται.
Ὃ δὲ λέγει τοιοῦτόν ἐστιν Οὐ τὴν αὐτὴν δώσουσι δίκην οἱ πρὸ τοῦ νόμου καὶ οἱ μετὰ τὸν νόμον ἀλλὰ βαρυτέρας ὑποστήσονται τιμωρίας οἱ μετὰ τὴν τοῦ νόμου δόσιν ἁμαρτάνοντες.
Ὅσοι γὰρ ἀνόμως ἥμαρτον ἀνόμως καὶ ἀπολοῦνται τουτέστιν ἡμερωτέραν αὐτοῖς ποιεῖ τὴν τιμωρίαν τὸ μὴ ἔχειν τὴν ἀπὸ τοῦ νόμου διδασκαλίαν τε καὶ βοήθειαν.
Καὶ ὅσοι ἐν νόμῳ ἥμαρτον διὰ νόμου κριθήσονται.
Οὗτοι δὲ φησὶν ἐπειδὴ καὶ τὸν νόμον ἔσχον διδάσκαλον καὶ οὐδὲ οὕτως ἐσωφρονίσθησαν ἀλλὰ τὰ αὐτὰ ἐκείνοις ἥμαρτον μείζονα καὶ τὴν δίκην τίσουσι.
Ἀλλ' ἀκούσωμεν καὶ τῶν σήμερον ἀναγνωσθέντων.
Καὶ ἐκάλεσε φησὶν Ἀδὰμ τὸ ὄνομα τῆς γυναικὸς αὐτοῦ Εὔα ὅπερ ἐστὶ ζωὴ ὅτι αὕτη μήτηρ πάντων τῶν ζώντων.
Ὅρα τῆς θείας Γραφῆς τὴν ἀκρίβειαν πῶς οὐδὲ τοῦτο παρῆκεν ἀλλ' ἐδίδαξεν ἡμᾶς ὅτι καὶ τῇ γυναικὶ προσηγορίαν ὁ Ἀδὰμ ἐπέθηκεν.
Ἐκάλεσε γὰρ φησὶ τὸ ὄνομα τῆς γυναικὸς αὐτοῦ Εὔα ὅπερ ἐστὶ ζωὴ ὅτι αὕτη μήτηρ πάντων τῶν ζώντων τουτέστιν αὕτη ἀρχή ἐστι πάντων τῶν ἐξ αὐτῆς ἐσομένων καὶ ῥίζα καὶ θεμέλιος τῆς μετὰ ταῦτα γενεᾶς.
Εἶτα μετὰ τὸ διδάξαι ἡμᾶς τὴν ἐπιτεθεῖσαν τῇ γυναικὶ προσηγορίαν πάλιν δείκνυσιν ἡμῖν τοῦ Θεοῦ τὴν ἀγαθότητα ὅπως οὐ περιορᾷ ἐν τοσαύτῃ αἰσχύνῃ καὶ γυμνότητι τοὺς ὑπ' αὐτοῦ δημιουργηθέντας.
Καὶ ἐποίησε φησὶ Κύριος ὁ Θεὸς τῷ Ἀδὰμ καὶ τῇ γυναικὶ αὐτοῦ χιτῶνας δερματίνους καὶ ἐνέδυσεν αὐτούς.
Καθάπερ γὰρ πατὴρ εὔσπλαγχνος παῖδα ἔχων εὐγενῆ καὶ μετὰ πάσης ἐπιμελείας ἀνατρεφόμενον καὶ τρυφῆς ἁπάσης ἀπολαύοντα καὶ ἑστίᾳ λαμπρᾷ κεχρημένον καὶ σηρικὰ ἱμάτια περιβεβλημένον καὶ μετὰ ἀδείας τῇ περιουσίᾳ καὶ τῷ πλούτῳ κεχρημένον τῷ πατρικῷ ὁρῶν ὕστερον ἀπὸ τῆς ἀνέσεως ταύτης τῆς πολλῆς εἰς κρημνὸν κακίας ἐξοκείλαντα πάντων ἐκείνων ἀποστερήσας καὶ τῇ ἑαυτοῦ ἐξουσίᾳ ὑποτάξας καὶ τῆς ἐσθῆτος γυμνώσας ἱμάτιον εὐτελὲς αὐτῷ πολλάκις καὶ δουλικὸν περιτίθησιν ὥστε μὴ πάντη γυμνὸν εἶναι καὶ ἀσχημονεῖν οὕτω δὴ καὶ ὁ φιλάνθρωπος Θεὸς ἐπειδὴ ἀναξίους ἑαυτοὺς κατέστησαν τοῦ λαμπροῦ ἐκείνου καὶ φαιδροῦ ἐνδύματος τοῦ περιστέλλοντος αὐτοὺς καὶ παρασκευάζοντος ἀνωτέρους εἶναι τῶν σωματικῶν ἀναγκῶν γυμνώσας αὐτοὺς τῆς δόξης ἐκείνης ἁπάσης καὶ τῆς ἀπολαύσεως ἧς πρότερον μετεῖχον πρὶν ἢ πεσεῖν τὸ πτῶμα τοῦτο τὸ χαλεπὸν πολὺν περὶ αὐτοὺς τὸν οἶκτον ἐπιδεικνύμενος καὶ ἐλεῶν αὐτοὺς τῆς ἐκπτώσεως καὶ ὁρῶν πολλὴν τὴν ἀσχημοσύνην περιβεβλημένους καὶ οὐκ εἰδότας ὅ τι καὶ πράξουσι πρὸς τὸ μὴ γυμνοὺς εἶναι καὶ ἐνασχημονεῖν χιτῶνας αὐτοῖς ἐργάζεται δερματίνους καὶ ἀμφιέννυσι.
Τοιαῦτα γὰρ τὰ παρὰ τοῦ διαβόλου μηχανήματα ἐπειδὰν γὰρ εὕρῃ τοὺς αὐτῷ πειθομένους διὰ τῆς βραχείας ἡδονῆς ὑποσκελίσας καὶ εἰς αὐτὸν τῆς κακίας τὸν βυθὸν καταγαγὼν καὶ πάσης αἰσχύνης καὶ ἀτιμίας πληρώσας ἀφίησι κεῖσθαι κάτω ἐλεεινὸν θέαμα τοῖς ὁρῶσιν.
Ἀλλ' ὁ τῶν ἡμετέρων ψυχῶν κηδεμὼν ὁρῶν αὐτοὺς ἐν ἀμηχανίᾳ πολλῇ οὐδὲ οὕτω περιιδεῖν ἀνέχεται ἀλλὰ σκέπην αὐτοῖς ἐπινοεῖ διὰ τῆς εὐτελείας τοῦ ἐνδύματος δεικνὺς αὐτοῖς οἵων ἑαυτοὺς κατέστησαν ἀξίους ἐνδυμάτων.
Καὶ ἐποίησε Κύριος ὁ Θεὸς τῷ Ἀδὰμ καὶ τῇ γυναικὶ αὐτοῦ χιτῶνας δερματίνους καὶ ἐνέδυσεν αὐτούς.
Ὅρα πόση τῆς θείας Γραφῆς ἡ συγκατάβασις.
Ἀλλ' ὅπερ πολλάκις εἶπον καὶ νῦν λέγω θεοπρεπῶς ἅπαντα νοῶμεν καὶ τὸ Ἐποίησεν ἀντὶ τοῦ Προσέταξεν νοῶμεν.
Ἐκέλευσε χιτῶνας δερματίνους αὐτοὺς περιβαλέσθαι ὑπόμνημα διηνεκὲς τῆς παρακοῆς.
Ἀκουέτωσαν οἱ πλουτοῦντες οἱ ἐντρυφῶντες τοῖς τῶν σκωλήκων νήμασι καὶ τὰ σηρικὰ περιβαλλόμενοι καὶ μανθανέτωσαν πῶς ἐξ ἀρχῆς καὶ ἐκ προοιμίων παιδεύων τὴν ἀνθρωπίνην φύσιν ὁ φιλάνθρωπος Δεσπότης ἐπειδὴ διὰ τὴν παράβασιν τῷ ἐπιτιμίῳ τοῦ θανάτου γέγονεν ὑπεύθυνος ὁ πρωτόπλαστος ἐχρῆν δὲ ἱμάτιον αὐτῷ περιτεθῆναι τὸ τὴν αἰσχύνην καλύπτον δερματίνους αὐτοῖς ἐποίησε χιτῶνας διδάσκων ἡμᾶς φεύγειν τὸν ὑγρὸν καὶ διαλελυμένον βίον καὶ μὴ τὸν ἀνειμένον καὶ βλακείας γέμοντα μεταδιώκειν ἀλλὰ τὸν αὐστηρὸν μᾶλλον ἀσπάζεσθαι.
Ἀλλ' ἴσως ἀχθόμενοι πρὸς τὰ λεγόμενα οἱ πλουτοῦντες ἐροῦσι Τί οὖν δερματίνους ἡμᾶς χιτῶνας κελεύεις περιβαλέσθαι Οὐ τοῦτο λέγω οὐδὲ γὰρ ἐκεῖνοι εἰς τὸ διηνεκὲς ἐκείνοις τοῖς χιτῶσιν ἐκέχρηντο ὁ γὰρ φιλάνθρωπος Δεσπότης ἀεὶ ταῖς προλαβούσαις εὐεργεσίαις ἑτέρας προστίθησιν.
Ἐπειδὴ γὰρ λοιπὸν ὑπευθύνους ἑαυτοὺς κατέστησαν ταῖς σωματικαῖς ἀνάγκαις τῆς ἀπαθείας ἐκείνης καὶ τῆς ἀγγελικῆς διαγωγῆς ἀποστερηθέντες μετὰ ταῦτα ᾠκονόμησεν ἀπὸ τῶν ἐρίων τῶν προβάτων τὰ ἐνδύματα τοῖς ἀνθρώποις κατασκευάζεσθαι οὐδενὸς ἑτέρου ἕνεκεν ἢ ὥστε σκέπην γενέσθαι καὶ μὴ τὸ λογικὸν τοῦτο ζῶον κατὰ τὸ αὐτὸ τοῖς ἀλόγοις ἐν γυμνότητι καὶ ἀσχημοσύνῃ διάγειν.
Ἡ τοίνυν τῶν ἱματίων περιβολὴ ὑπόμνησις ἡμῖν γενέσθω διηνεκὴς τῆς τῶν ἀγαθῶν ἐκπτώσεως καὶ τῆς τιμωρίας διδασκαλία ἣν διὰ τὴν παρακοὴν τὸ τῶν ἀνθρώπων γένος ἐδέξατο.
Λεγέτωσαν τοίνυν ἡμῖν οἱ τοσαύτῃ κεχρημένοι τῇ φαντασίᾳ ὡς μηδὲ εἰδέναι λοιπὸν τὰ ἀπὸ τοῦ ἐρίου τῶν προβάτων ἐνδύματα ἀλλὰ τὰ σηρικὰ περιβαλλόμενοι καὶ εἰς τοσοῦτον ἐξοκείλαντες μανίας ὡς καὶ χρυσίον συνυφαίνειν τοῖς ἐνδύμασι μάλιστα γὰρ τὸ τῶν γυναικῶν γένος ταύτην ἡμῖν ἐπιδείκνυται τὴν βλακείαν τίνος γὰρ ἕνεκεν εἰπέ μοι τούτοις τὸ σῶμα καλλωπίζεις καὶ χαίρεις τῇ ἐντεῦθεν περιβολῇ καὶ οὐκ ἐννοεῖς ὅτι ἀντὶ μεγίστης τιμωρίας διὰ τὴν παράβασιν ἡ σκέπη αὕτη ἐπενοήθη Διὰ τί γὰρ μὴ ἀκούεις Παύλου λέγοντος Ἔχοντες διατροφὰς καὶ σκεπάσματα τούτοις ἀρκεσθησόμεθα Ὁρᾷς ὅτι ἑνὸς μόνου δεῖ φροντίζειν τοῦ μὴ γυμνὸν εἶναι τὸ σῶμα τοῦ σκέπεσθαι μόνον μηκέτι δὲ καὶ περὶ διαφορᾶς ἐσθῆτος φροντίδα ποιεῖσθαι Ἀλλ' ἐπὶ τὴν ἀκολουθίαν ἔλθωμεν Καὶ εἶπεν ὁ Θεός Ἰδοὺ Ἀδὰμ γέγονεν ὡς εἷς ἐξ ἡμῶν τοῦ γινώσκειν καλὸν καὶ πονηρόν.
Καὶ νῦν μήποτε ἐκτείνῃ τὴν χεῖρα αὐτοῦ καὶ λάβῃ ἀπὸ τοῦ ξύλου τῆς ζωῆς καὶ φάγῃ καὶ ζήσεται εἰς τὸν αἰῶνα.
Καὶ ἐξαπέστειλεν αὐτὸν Κύριος ὁ Θεὸς ἐκ τοῦ παραδείσου τῆς τρυφῆς ἐργάζεσθαι τὴν γῆν ἐξ ἧς ἐλήφθη.
Ὅρα πάλιν Θεοῦ συγκατάβασιν.
Καὶ εἶπε φησὶ Κύριος ὁ Θεός Ἰδοὺ Ἀδὰμ γέγονεν ὡς εἷς ἐξ ἡμῶν τοῦ γινώσκειν καλὸν καὶ πονηρόν.
Εἶδες πόση τῆς λέξεως ἡ ταπείνωσις Ταῦτα δὲ ἅπαντα θεοπρεπῶς νοῶμεν.
Βούλεται γὰρ ἐνταῦθα διὰ τῶν ῥημάτων τούτων τῆς ἀπάτης ἡμᾶς ὑπομνῆσαι ἣν ἠπατήθησαν ὑπὸ τοῦ διαβόλου διὰ τοῦ ὄφεως.
Ἐπειδὴ γὰρ ἔλεγεν ἐκεῖνος ὅτι Ἐὰν φάγητε ἔσεσθε ὡς θεοὶ καὶ ἰσοθεΐας ἐλπίδι τῆς βρώσεως κατετόλμησαν διὰ τοῦτο καὶ ὁ Θεὸς πάλιν ἐντρέψαι αὐτοὺς βουλόμενος καὶ εἰς αἴσθησιν ἀγαγεῖν τῶν ἐπταισμένων καὶ τῆς παρακοῆς τὸ μέγεθος δεῖξαι καὶ τῆς ἀπάτης τὴν ὑπερβολὴν φησίν Ἰδοὺ γέγονεν Ἀδὰμ ὡς εἷς ἐξ ἡμῶν.
Μεγάλη τοῦ ῥήματος ἡ ἐντροπὴ καθικέσθαι δυναμένη τοῦ παραβάντος.
Διὰ τοῦτο φησὶ κατεφρόνησας τῆς ἐντολῆς τῆς ἐμῆς ἰσοθεΐαν φαντασθείς Ἰδοὺ γέγονας ὃ προσεδόκησας μᾶλλον δὲ οὐχ ὃ προσεδόκησας ἀλλ' ὅπερ ἦς ἄξιος γενέσθαι.
Ἰδοὺ φησὶ γέγονεν Ἀδὰμ ὡς εἷς ἐξ ἡμῶν τοῦ γινώσκειν καλὸν καὶ πονηρόν.
Τοῦτο γὰρ ὁ ἀπατεὼν διάβολος αὐτοῖς ἔλεγε διὰ τοῦ ὄφεως ὅτι Διανοιχθήσονται ὑμῶν οἱ ὀφθαλμοὶ καὶ ἔσεσθε ὡς θεοὶ γινώσκοντες καλὸν καὶ πονηρόν.
Καὶ νῦν μή ποτε ἐκτείνῃ τὴν χεῖρα καὶ ἅψηται τοῦ ξύλου τῆς ζωῆς καὶ φάγῃ καὶ ζήσεται εἰς τὸν αἰῶνα.
Ὅρα μοι ἐνταῦθα φιλανθρωπίαν Δεσπότου.
Δεῖ γὰρ μετὰ ἀκριβείας διερευνῆσαι τὸ εἰρημένον ἵνα μηδὲν ἡμᾶς λαθεῖν δυνηθῇ τῶν ἐν τῷ βάθει τούτῳ κεκρυμμένων.
Ἡνίκα τὴν ἐντολὴν ἐδίδου τῷ Ἀδὰμ ὁ Θεὸς οὐδενὸς ἑτέρου ἀποσχέσθαι αὐτὸν προσέταξεν ἢ μόνον τοῦ ξύλου οὗ τῆς βρώσεως κατατολμήσας τὸ ἐπιτίμιον τοῦ θανάτου ἐδέξατο ὅπερ ἐντελλόμενος αὐτῷ ὥρισεν εἰ παραβαίη περὶ τοῦ τῆς ζωῆς ξύλου οὐδὲν διαστειλάμενος.
Ἐπειδὴ γὰρ ὡς ἡγοῦμαι καὶ ἔστι συνιδεῖν ἀθάνατον αὐτὸν ἐδημιούργησεν ἐξῆν αὐτῷ εἴπερ ἐβούλετο μετὰ τῶν ἄλλων καὶ ἐκείνου μεταλαμβάνειν δυναμένου διηνεκῆ τὴν ζωὴν αὐτῷ προξενεῖν διόπερ οὐδεμίαν ἐντολὴν περὶ ἐκείνου δέχεται.
Εἰ δέ τις βούλοιτο περίεργος ὢν ζητεῖν διὰ τί ξύλον ζωῆς ἐκαλεῖτο μανθανέτω μὴ πάντα μετὰ ἀκριβείας τοῖς οἰκείοις λογισμοῖς ἀκολουθοῦντα δύνασθαι τὸν ἄνθρωπον καὶ τὰ τοῦ Θεοῦ ἔργα κατοπτεύειν.
Ἔδοξε γὰρ τῷ Δεσπότῃ ἵνα γυμνασίαν ἔχῃ ὑπακοῆς καὶ παρακοῆς ὁ ὑπ' αὐτοῦ δημιουργηθεὶς ἄνθρωπος ἐν τῷ παραδείσῳ διάγων καὶ τὰ δύο ταῦτα ξύλα ἐκεῖ ἀναδεῖξαι τὸ μὲν τῆς ζωῆς τὸ δὲ ὡς εἰπεῖν τοῦ θανάτου.
Ἡ γὰρ τούτου βρῶσις καὶ ἡ παράβασις τῆς ἐντολῆς τὸν θάνατον αὐτῷ ἐπήγαγεν.
Ἐπεὶ οὖν τούτου μετασχὼν θνητὸς γέγονε καὶ ταῖς τοῦ σώματος ἀνάγκαις λοιπὸν ὑπεύθυνος καὶ ἀρχὴν ἔλαβε τῆς ἁμαρτίας ἡ εἴσοδος δι' ἣν καὶ ὁ θάνατος ὑπὸ τοῦ Δεσπότου συμφερόντως ᾠκονομήθη οὐκέτι λοιπὸν ἀφίησιν ἐν τῷ παραδείσῳ τὸν Ἀδὰμ ἀλλ' ἐξελθεῖν ἐκεῖθεν προστάττει δεικνὺς ὅτι δι' οὐδὲν ἕτερον τοῦτο ποιεῖ ἢ διὰ τὴν φιλανθρωπίαν τὴν περὶ αὐτόν.
Καὶ ἵνα μάθωμεν ἀκριβῶς ἀναγκαῖον αὐτὰ πάλιν ἀναγνῶναι τὰ ῥήματα τῆς θείας Γραφῆς.
Καὶ νῦν φησὶ μή ποτε ἐκτείνῃ τὴν χεῖρα καὶ λάβῃ ἀπὸ τοῦ ξύλου τῆς ζωῆς καὶ φάγῃ καὶ ζήσεται εἰς τὸν αἰῶνα.
Ἐπειδὴ γὰρ φησὶ πολλῆς ἀκρασίας δείγματα παρέσχε διὰ τῆς ἤδη δοθείσης ἐντολῆς καὶ θνητὸς γέγονεν ἵνα μὴ πάλιν φησὶ κατατολμήσῃ καὶ τούτου τοῦ ξύλου ἐφάψασθαι τοῦ τὴν ζωὴν παρέχοντος τὴν διηνεκῆ καὶ μέλλῃ ἀθάνατα ἁμαρτάνειν βέλτιον αὐτὸν ἐντεῦθεν ἔξω βληθῆναι ὥστε κηδεμονίας μᾶλλον ἦν ἢ ἀγανακτήσεως ἡ ἐκβολὴ τοῦ παραδείσου.
Τοιοῦτος γὰρ ὁ Δεσπότης ὁ ἡμέτερος καὶ τιμωρούμενος οὐκ ἔλαττον ἢ εὐεργετῶν τὴν περὶ ἡμᾶς κηδεμονίαν ἐνδείκνυται καὶ τὴν τιμωρίαν δὲ ἕνεκεν νουθεσίας ἡμῖν ἐπάγει.
Ὡς εἴγε ᾔδει ἡμᾶς μὴ χείρους γενομένους τῷ ἀτιμωρητὶ ἁμαρτάνειν οὐκ ἂν οὐδὲ ἐτιμωρήσατο ἀλλὰ προαναστέλλων ἡμῶν τὴν ἐπὶ τὸ χεῖρον πρόοδον καὶ τὴν πονηρίαν ἐκκόπτων τὴν ἐπὶ τὸ πρόσω τὴν οἰκείαν φιλανθρωπίαν μιμούμενος τιμωρεῖται ὃ δὴ καὶ νῦν πεποίηκε.
Κηδόμενος γὰρ τοῦ πρωτοπλάστου ἐκβληθῆναι τοῦ παραδείσου αὐτὸν προσέταξε.
Καὶ ἐξαπέστειλεν αὐτὸν φησὶ Κύριος ὁ Θεὸς ἐκ τοῦ παραδείσου τῆς τρυφῆς ἐργάζεσθαι τὴν γῆν ἐξ ἧς ἐλήφθη.
Ὅρα μοι πάλιν ἐνταῦθα τῆς θείας Γραφῆς τὴν ἀκρίβειαν.
Ἐξαπέστειλεν αὐτὸν φησὶ Κύριος ὁ Θεὸς ἐκ τοῦ παραδείσου τῆς τρυφῆς ἐργάζεσθαι τὴν γῆν ἐξ ἧς ἐλήφθη.
Ἰδοὺ τὰς ἀποφάσεις αὐτοῦ εἰς ἔργον ἄγει καὶ ἐκ τοῦ παραδείσου τῆς τρυφῆς ἐξαγαγὼν ἐργάζεσθαι τὴν γῆν αὐτὸν ποιεῖ ἐξ ἧς ἐλήφθη.
Καὶ οὐχ ἁπλῶς εἶπεν Ἐξ ἧς ἐλήφθη ἀλλ' ἵνα διηνεκῆ τὴν ὑπόμνησιν ἔχῃ τῆς ταπεινοφροσύνης τὴν ἐργασίαν καὶ εἰδέναι ἔχῃ ὡς ἐκεῖθεν αὐτῷ ἡ σύστασις καὶ ἡ οὐσία τοῦ σώματος ἐκ τῆς γῆς ἐξ ἀρχῆς γεγένηται ἐκείνην φησὶν ἐργάζεσθαι τὴν γῆν ἐξ ἧς καὶ αὐτὸς συνέστη.
Τοῦτο γὰρ καὶ ἐν τῇ ἀποφάσει ἔλεγεν Ἐν ἱδρῶτι τοῦ προσώπου σου φάγῃ τὸν ἄρτον σου.
Τὸ αὐτὸ τοίνυν καὶ νῦν λέγει διὰ τοῦ εἰπεῖν Ἐργάζεσθαι τὴν γῆν ἐξ ἧς ἐλήφθη.
Εἶτα ἵνα μάθωμεν πόσῳ διαστήματι αὐτὸν ἀπῴκισε τοῦ παραδείσου καὶ τοῦτο διδάσκει ἡμᾶς ἡ θεία Γραφὴ λέγουσα Καὶ ἐξέβαλε Κύριος ὁ Θεὸς τὸν Ἀδὰμ καὶ κατῴκισεν αὐτὸν ἀπέναντι τοῦ παραδείσου τῆς τρυφῆς.
Σκόπει πῶς ἕκαστον τῶν γινομένων ὑπὸ τοῦ κοινοῦ Δεσπότου φιλανθρωπίας ὑπόθεσις ἦν καὶ ἕκαστον τιμωρίας εἶδος ἀγαθότητος γέμει πολλῆς.
Οὐ γὰρ τὸ ἐκβαλεῖν μόνον φιλανθρωπίας καὶ ἀγαθότητος ἦν ἀλλὰ καὶ τὸ ἀπέναντι τοῦ παραδείσου ἐγκατοικίσαι αὐτὸν ἵνα ἀδιάλειπτον ὀδύνην ἔχῃ καθ' ἑκάστην ἡμέραν ἀναλογιζόμενος οἵων ἐκπεπτωκὼς εἰς οἵαν ἑαυτὸν κατάστασιν ἤγαγεν.
Ἀλλ' ὅμως εἰ καὶ ὀδύνην ἀφόρητον ἡ θέα εἶχεν ἀλλ' οὐ μικρᾶς ὠφελείας ὑπόθεσίς ἐστι καὶ πρὸς τὸ ἑξῆς ἀσφάλεια τῷ ὀδυνωμένῳ ἡ συνεχὴς θέα ἐγίνετο πρὸς τὸ μὴ τοῖς αὐτοῖς πάλιν αὐτὸν περιπεσεῖν.
Καὶ γὰρ ὡς ἐπὶ τὸ πλεῖστον τῆς ἀνθρωπίνης φύσεως τοιοῦτον τὸ ἔθος ἐπειδὰν γὰρ ἐν ἀπολαύσει τῶν ἀγαθῶν ὄντες μὴ εἰδῶμεν αὐτοῖς κεχρῆσθαι δεόντως τῇ στερήσει τούτων σωφρονιζόμεθα καὶ τότε διὰ τῆς πείρας μαθόντες αἴσθησιν λαμβάνομεν τῆς οἰκείας ῥᾳθυμίας καὶ οὕτω διὰ τῆς τῶν πραγμάτων μεταβολῆς διδασκόμεθα τίνων μὲν ἐξεπέσαμεν τίσι δὲ κακοῖς ἑαυτοὺς περιεπείραμεν.
Ὥστε καὶ τὸ πλησίον καὶ ἀπέναντι τοῦ παραδείσου προστάξαι κατοικεῖν τὸν ἐκεῖθεν ἐκπεπτωκότα μεγίστης κηδεμονίας σημεῖον ἦν ἵνα καὶ τὴν ἐκ τῆς θέας ὑπόμνησιν ἔχῃ καὶ τοῦ ἐντεῦθεν κέρδους ἀπολαύῃ καὶ μηδὲ ἐπιθυμίαν τῆς φιλοζωΐας ἔχων καὶ ἔξω τυγχάνων κατατολμήσῃ τῆς τοῦ ξύλου βρώσεως.
Ὡς γὰρ πρὸς τὴν ἀνθρωπίνην ἀσθένειαν συγκαταβαίνουσα ἅπαντα διαλέγεται ἡμῖν ἡ θεία Γραφή.
Καὶ ἔταξε τὰ Χερουβὶμ καὶ τὴν φλογίνην ῥομφαίαν τὴν στρεφομένην φυλάσσειν τὴν εἴσοδον τοῦ ξύλου τῆς ζωῆς.
Ἡ ῥᾳθυμία αὐτοῖς ἣν ἤδη περὶ τὴν δοθεῖσαν ἐντολὴν ἐπεδείξαντο αἴτιον γέγονε τοῦ μετὰ τοσαύτης ἀσφαλείας ἀποτειχισθῆναι αὐτοῖς τὴν εἴσοδον.
Ἐννόησον γάρ μοι ὅτι οὐδὲ τῇ ἀπέναντι τοῦ παραδείσου οἰκήσει ἠρκέσθη ὁ φιλάνθρωπος ἀλλ' ἔταξε τὰς δυνάμεις ταύτας τὰ Χερουβὶμ καὶ τὴν φλογίνην ῥομφαίαν τὴν στρεφομένην φυλάσσειν τὴν ὁδὸν τὴν ἐκεῖσε εἰσάγουσαν.
Οὐχ ἁπλῶς δὲ προσέθηκε Τὴν στρεφομένην ἀλλ' ἵνα διδάξῃ ἡμᾶς ὅτι πᾶσα ὁδὸς αὐτῷ ἀποτετείχιστο τῆς ῥομφαίας ἐκείνης διὰ τοῦ στρέφεσθαι πάσας τὰς ἐκεῖ φερούσας ὁδοὺς ἀποφραττούσης καὶ διηνεκῆ τὸν φόβον αὐτῷ καὶ τὴν ὑπόμνησιν παρέχειν δυναμένης.
Ἀδὰμ δὲ ἔγνω Εὔαν τὴν γυναῖκα αὐτοῦ.
Σκόπει πότε τοῦτο ἐγένετο.
Μετὰ τὴν παρακοὴν μετὰ τὴν ἔκπτωσιν τὴν ἐκ τοῦ παραδείσου τότε τὰ τῆς συνουσίας ἀρχὴν λαμβάνει.
Πρὸ γὰρ τῆς παρακοῆς ἀγγελικὸν ἐμιμοῦντο βίον καὶ οὐδαμοῦ συνουσίας λόγος.
Πῶς γὰρ ὁπότε οὐδὲ ταῖς τῶν σωμάτων ἀνάγκαις ὑπέκειντο Ὥστε ἐξ ἀρχῆς καὶ ἐκ προοιμίων τὰ τῆς παρθενίας ἀρχὴν ἐλάμβανεν ἀλλ' ἐπειδὴ ἐπεισῆλθε διὰ ῥᾳθυμίαν ἡ παρακοὴ καὶ εἴσοδον ἔσχε τὰ τῆς ἁμαρτίας ἐκείνη μὲν ἀπέπτη ἅτε δὴ ἀναξίων αὐτῶν γενομένων τοῦ τοσούτου μεγέθους τῶν ἀγαθῶν ἐπεισῆλθε δὲ λοιπὸν ὁ τῆς συνουσίας νόμος.
Ἐννόησόν μοι τοίνυν ἀγαπητὲ ὅσον τῆς παρθενίας τὸ ἀξίωμα ὅπως ὑψηλόν τί ἐστι καὶ μέγα χρῆμα καὶ ὑπεραναβαῖνον τὴν φύσιν τὴν ἀνθρωπίνην καὶ τῆς ἄνωθεν δεόμενον χειρός.
Ὅτι γὰρ ἐν σώματι τὰ τῶν ἀσωμάτων ἐπιδείκνυνται δυνάμεων οἱ τὴν παρθενίαν προθύμως ἑλόμενοι ἄκουε τοῦ Χριστοῦ λέγοντος τοῖς Σαδδουκαίοις ἐπειδὴ γὰρ τὸν περὶ τῆς ἀναστάσεως κινοῦντες λόγον πυνθάνεσθαι ἐβούλοντο λέγοντες Διδάσκαλε ἦσαν παρ' ἡμῖν ἑπτὰ ἀδελφοὶ καὶ ὁ πρῶτος γαμήσας ἐτελεύτησε μὴ ἔχων τέκνα καὶ ἀφῆκε τὴν γυναῖκα αὐτοῦ τῷ ἀδελφῷ αὐτοῦ καὶ ὁ δεύτερος ἐτελεύτησε καὶ μὴ ἔχων σπέρμα ἀφῆκε τὴν γυναῖκα αὐτοῦ τῷ ἀδελφῷ αὐτοῦ ὁμοίως καὶ ὁ τρίτος καὶ ὁ τέταρτος καὶ ὁ πέμπτος καὶ ὁ ἕκτος καὶ ὁ ἕβδομος.
Ἐν τῇ οὖν ἀναστάσει τίνος τῶν ἑπτὰ ἔσται γυνή Πάντες γὰρ ἔσχον αὐτήν.
Τί οὖν ὁ Χριστὸς πρὸς αὐτούς Πλανᾶσθε μὴ εἰδότες τὰς Γραφὰς μηδὲ τὴν δύναμιν τοῦ Θεοῦ ἐν γὰρ τῇ ἀναστάσει οὔτε γαμοῦσιν οὔτε ἐκγαμίζονται ἀλλ' εἰσὶν ὡς ἄγγελοι.
Εἶδες πῶς ἐν γῇ βαδίζοντες καὶ σώματι συμπεπλεγμένοι τὴν ἀγγελικὴν μιμοῦνται διαγωγὴν οἱ τὸν τῆς παρθενίας κλῆρον ἀναδεξάμενοι διὰ τὸν τοῦ Χριστοῦ πόθον Ὅσῳ γὰρ μέγα καὶ ὑψηλὸν τὸ πρᾶγμα τοσούτῳ μᾶλλον δὲ καὶ πολλῷ μείζους οἱ στέφανοι καὶ αἱ ἀντιδόσεις καὶ τὰ ἐπηγγελμένα ἀγαθὰ τοῖς μετ' αὐτῆς καὶ τὴν τῶν ἀγαθῶν πράξεων ἐργασίαν ἐπιδειξαμένοις.
Ἀδὰμ δὲ φησὶν ἔγνω Εὔαν τὴν γυναῖκα αὐτοῦ καὶ συλλαβοῦσα ἔτεκε τὸν Κάϊν.
Ἐπειδὴ ἐπῆλθεν ἡ ἁμαρτία διὰ τῆς παρακοῆς καὶ ἡ ἀπόφασις θνητοὺς αὐτοὺς εἰργάσατο λοιπὸν ὁ εὐμήχανος Θεὸς κατὰ τὴν ἑαυτοῦ σοφίαν τὴν διαμονὴν τοῦ τῶν ἀνθρώπων γένους οἰκονομῶν συνεχώρησε διὰ τῆς συνουσίας αὐξηθῆναι τὸ γένος.
Καὶ εἶπεν Ἐκτησάμην ἄνθρωπον διὰ τοῦ Θεοῦ.
Ὅρα πῶς τὸ γενόμενον ἐπιτίμιον σωφρονεστέραν εἰργάσατο τὴν γυναῖκα.
Τὸ γὰρ τεχθὲν παιδίον οὐ τῇ φύσει ἀλλὰ τῷ Θεῷ λογίζεται καὶ τὴν οἰκείαν εὐγνωμοσύνην ἐπιδείκνυται.
Εἶδες πῶς ἡ τιμωρία νουθεσίας ὑπόθεσις αὐτοῖς γέγονεν Ἐκτησάμην γὰρ φησὶν ἄνθρωπον διὰ τοῦ Θεοῦ.
Οὐχ ἡ φύσις φησὶ τὸ παιδίον μοι ἐχαρίσατο ἀλλ' ἡ ἄνωθεν χάρις δεδώρηται.
Καὶ προσέθετο τεκεῖν τὸν ἀδελφὸν αὐτοῦ τὸν Ἄβελ.
Ἐπειδὴ εὐγνώμων γέγονεν ἐπὶ τῷ τεχθέντι καὶ ἐπέγνω τὴν προτέραν εὐεργεσίαν ἐπέτυχε καὶ τῆς δευτέρας.
Τοιοῦτος γὰρ ὁ Δεσπότης ὁ ἡμέτερος ἐπειδὰν ἐπὶ τοῖς προλαβοῦσι τὴν ἑαυτῶν εὐγνωμοσύνην ἐπιδειξώμεθα καὶ τὸν εὐεργέτην ἐπιγνῶμεν ἐπιδαψιλεύεται τὰς ἑαυτοῦ δωρεάς.
Καὶ αὕτη τοίνυν ἐπειδὴ τῷ Θεῷ τὸν τόκον ἐλογίσατο διὰ τοῦτο καὶ ἕτερον λαμβάνει παιδίον.
Μεγίστη γὰρ ἦν λοιπὸν παραμυθία τῆς θνητότητος ἐπεισελθούσης ἡ τῶν παίδων διαδοχή.
Διά τοι τοῦτο καὶ ὁ φιλάνθρωπος Θεὸς εὐθέως καὶ ἐξ ἀρχῆς τὸ σφοδρὸν τῆς ἐπιτιμήσεως ὑποτεμνόμενος καὶ τοῦ θανάτου τὸ φοβερὸν προσωπεῖον περιαιρῶν τὴν τῶν παίδων διαδοχὴν ἐχαρίσατο ὡς ἂν εἴποι τις εἰκόνα ἀναστάσεως ἐντεῦθεν ὑποφαίνων καὶ ἀντὶ τῶν πιπτόντων ἑτέρους ἀνίστασθαι οἰκονομῶν.
Καὶ ἐγένετο φησὶν Ἄβελ ποιμὴν προβάτων Κάϊν δὲ ἦν ἐργαζόμενος τὴν γῆν.
Ἐδίδαξεν ἡμᾶς ἡ θεία Γραφὴ ἑκάστου τῶν τεχθέντων τὰ ἐπιτηδεύματα καὶ ὅτι ὁ μὲν τὴν ποιμαντικὴν εἵλετο ὁ δὲ τὴν γῆν εἰργάζετο.
Καὶ ἐγένετο μεθ' ἡμέρας ἤνεγκε Κάϊν ἀπὸ τῶν καρπῶν τῆς γῆς θυσίαν τῷ Κυρίῳ.
Σκόπει πῶς τῷ συνειδότι τὴν γνῶσιν ἐναπέθετο τῆς φύσεως ὁ Δημιουργός.
Τίς γὰρ εἰπέ μοι τοῦτον ὡδήγησε πρὸς τὴν τοιαύτην ἔννοιαν Οὐδεὶς ἕτερος ἀλλ' ἡ ἐν τῷ συνειδότι γνῶσις.
Ἤνεγκε φησὶν ἀπὸ τῶν καρπῶν τῆς γῆς θυσίαν τῷ Κυρίῳ.
Ἤδει γὰρ καὶ ἠπίστατο ὅτι προσήκει καθάπερ Δεσπότῃ ἐκ τῶν οἰκείων κτημάτων προσάγειν τι τῶν γενῶν οὐκ ἐπειδὴ ὁ Θεὸς τούτων δεῖται ἀλλ' ἵνα τὴν οἰκείαν εὐγνωμοσύνην ἐπιδείξηται αὐτὸς τῆς τοιαύτης εὐεργεσίας ἀπολαύων.
Ἀνενδεὴς γὰρ ὁ Θεὸς καὶ οὐδενὸς χρῄζει τῶν παρ' ἡμῖν διὰ δὲ τὴν ἄφατον αὐτοῦ φιλανθρωπίαν συγκαταβαίνων ἡμῖν διὰ τὴν σωτηρίαν τὴν ἡμετέραν ἀνέχεται ταῦτα γίνεσθαι ἵνα διδασκαλεῖον ἀρετῆς εἴη τῇ τῶν ἀνθρώπων φύσει ἡ ἐπίγνωσις τοῦ Δεσπότου.
Καὶ Ἄβελ ἤνεγκε καὶ αὐτὸς ἀπὸ τῶν πρωτοτόκων τῶν προβάτων αὐτοῦ.
Οὐχ ἁπλῶς οὐδὲ εἰκῆ προοιμιαζόμενος ἐν ἀρχῇ τοῦ λόγου ἐδίδασκον ὑμῶν τὴν ἀγάπην ὅτι διαφορὰν προσώπων οὐκ οἶδεν ὁ Δεσπότης ὁ ἡμέτερος ἀλλὰ ἐκ προαιρέσεως ἐξετάζων τὴν γνώμην στεφανοῖ.
Ἰδοὺ γοῦν καὶ νῦν τοῦτο σκόπει γεγενημένον.
Προσέχωμεν τοίνυν μετὰ ἀκριβείας ἀγαπητοὶ τῷ εἰρημένῳ καὶ ἴδωμεν τί μὲν περὶ τοῦ Κάϊν διηγεῖται ἡ Γραφὴ τί δὲ περὶ τοῦ Ἄβελ καὶ μὴ ἁπλῶς παραδράμωμεν.
Οὐδὲν γὰρ ἁπλῶς καὶ ὡς ἔτυχεν φθέγγεται ἡ θεία Γραφὴ ἀλλὰ κἂν συλλαβὴ τυγχάνῃ κἂν κεραία μία ἔχει τινὰ ἐγκεκρυμμένον θησαυρόν τοιαῦτα γὰρ ἅπαντα τὰ πνευματικά.
Τί οὖν φησι Καὶ ἐγένετο μεθ' ἡμέρας ἤνεγκε Κάϊν ἀπὸ τῶν καρπῶν τῆς γῆς θυσίαν τῷ Κυρίῳ καὶ Ἄβελ ἤνεγκε καὶ αὐτὸς ἀπὸ τῶν πρωτοτόκων τῶν προβάτων αὐτοῦ καὶ ἀπὸ τῶν στεάτων αὐτῶν.
Τοῖς ὀξύτερον ἐπιβάλλειν δυναμένοις ἤδη καὶ ἐκ τῆς ἀναγνώσεως δῆλόν ἐστι τὸ εἰρημένον.
Ἀλλ' ἐπειδὴ προσήκει ἡμᾶς πάντων κοινῶς ποιεῖσθαι τὴν πρόνοιαν  φέρε σαφέστερον ὑμῖν ἐκκαλύψωμεν τὰ εἰρημένα πάλιν τὰ αὐτὰ ἐπαναλαμβάνοντες.
Κάϊν φησὶν ἤνεγκεν ἀπὸ τῶν καρπῶν τῆς γῆς θυσίαν τῷ Κυρίῳ εἶτα βουλομένη καὶ περὶ τοῦ Ἄβελ διδάξαι ἡμᾶς ἡ θεία Γραφή φησιν ὅτι καὶ αὐτὸς ἀπὸ τοῦ ἐπιτηδεύματος αὐτοῦ καὶ ἐκ τῆς ποιμαντικῆς τὴν θυσίαν προσήνεγκε.
Ἤνεγκε γὰρ φησὶ καὶ αὐτὸς ἀπὸ τῶν πρωτοτόκων τῶν προβάτων αὐτοῦ καὶ ἀπὸ τῶν στεάτων αὐτῶν.
Σκόπει πῶς ἡμῖν αἰνίττεται τὸ φιλόθεον τούτου τῆς γνώμης καὶ ὅτι οὐχ ἁπλῶς ἀπὸ τῶν προβάτων προσήνεγκεν ἀλλ' Ἀπὸ τῶν πρωτοτόκων τουτέστιν ἀπὸ τῶν τιμίων τῶν ἐξαιρέτων εἶτα καὶ ἐξ αὐτῶν τούτων τῶν πρωτοτόκων πάλιν τὰ τιμιώτερα Καὶ ἀπὸ τῶν στεάτων φησὶν αὐτῶν τῶν εὐπαθεστέρων τῶν τιμιωτέρων.
Ἐπὶ δὲ τοῦ Κάϊν οὐδὲν τοιοῦτον ἐπεσημήνατο ἀλλ' ὅτι προσήνεγκεν Ἀπὸ τῶν καρπῶν τῆς γῆς θυσίαν ὡς ἂν εἴποι τις τὰ τυχόντα οὐδεμίαν σπουδὴν οὐδὲ ἀκρίβειαν ἐπιδειξάμενος.
Πάλιν λέγω καὶ λέγων οὐ παύσομαι οὐκ ἐπειδὴ ὁ Θεὸς τῶν παρ' ἡμῶν δεῖται ἀνέχεται τῶν προσαγομένων ἀλλὰ βούλεται καὶ διὰ τούτων δείκνυσθαι τὴν ἡμετέραν εὐγνωμοσύνην.
Τὸν γὰρ Θεῷ προσάγοντα καὶ ἐκ τῶν αὐτοῦ προσάγοντα καὶ ἐννοοῦντα τὸ μέσον τῆς φύσεως καὶ ὅτι ἄνθρωπος τοσαύτης ἀξιοῦται τῆς τιμῆς ἐχρῆν κατὰ τὸ ἐγχωροῦν τὰ παρ' ἑαυτοῦ ἐπιδείκνυσθαι καὶ τὰ τιμιώτερα προσάγειν.
Ἀλλ' ὅρα μοι ἀγαπητέ.
Καὶ ἐντεῦθεν ἔχων ἀφορμὰς πρὸς τὸ συνιδεῖν τὸ δέον εἰκότως εὐθύνας δίδωσι διὰ ῥᾳθυμίαν τὴν οἰκείαν προδιδοὺς σωτηρίαν.
Οὔτε γὰρ ἐκεῖνός τινα ἔσχε τὸν διδάσκοντα οὔτε οὗτός τινα τὸν ὑποτιθέμενον καὶ συμβουλεύοντα ἀλλ' ἕκαστος ἐκ τῆς τοῦ συνειδότος διδασκαλίας καὶ τῆς ἄνωθεν σοφίας τῷ τῶν ἀνθρώπων γένει χορηγηθείσης κινούμενος ὥρμησεν ἐπὶ τὴν τοιαύτην προσαγωγήν ἀλλ' ἡ διαφορὰ τῆς γνώμης λοιπὸν καὶ τῆς προαιρέσεως ἡ ῥᾳθυμία τοῦ μὲν εὐπρόσδεκτον ἐποίησε τὴν προσαγωγὴν τοῦ δὲ ἀπόβλητον.
Καὶ ἐπεῖδεν ὁ Θεὸς ἐπὶ Ἄβελ καὶ ἐπὶ τοῖς δώροις αὐτοῦ.
Ὅρα πῶς πληροῦται ἐνταῦθα τὸ ἐν τῷ Εὐαγγελίῳ εἰρημένον ὅτι ἔσονται οἱ πρῶτοι ἔσχατοι καὶ οἱ ἔσχατοι πρῶτοι.
Ἰδοὺ γὰρ καὶ ἀπὸ τῶν πρωτοτοκίων ἔχων προτέρημα καὶ πρῶτος δῆθεν προσενεγκὼν ἐπειδὴ μὴ δεόντως προσήνεγκεν ἐλάττων ὤφθη τοῦ ἀδελφοῦ.
Ἀμφοτέρων γὰρ προσενεγκάντων φησὶν ἡ θεία Γραφὴ Καὶ ἐπεῖδεν ὁ Θεὸς ἐπὶ Ἄβελ καὶ ἐπὶ τοῖς δώροις αὐτοῦ.
Τί ἐστι Καὶ ἐπεῖδεν Ἀντὶ τοῦ ἀπεδέξατο ἐπῄνεσε τὴν γνώμην ἐστεφάνωσε τὴν προαίρεσιν ἠρκέσθη ὡς ἂν εἴποι τις τῷ γεγονότι.
Εἰ γὰρ καὶ περὶ Θεοῦ φθεγγόμεθα καὶ περὶ τῆς ἀκηράτου φύσεως ἐκείνης τολμῶμεν διᾶραι στόμα ἀλλ' ἄνθρωποι ὄντες οὐκ ἄλλως δυνηθείημεν ταῦτα ἢ διὰ τῆς γλώττης νοεῖν.
Σκόπει δὲ τὸ θαυμαστόν.
Ἐπεῖδε φησὶν ὁ Θεὸς ἐπὶ Ἄβελ καὶ ἐπὶ τοῖς δώροις αὐτοῦ.
Τὴν τῶν προβάτων προσαγωγὴν δῶρα ἐκάλεσε διὰ τὸ τίμιον διὰ τὸ ἐξαίρετον διὰ τὸ ἄμωμον τῶν προσενεχθέντων.
Ἐπεῖδε τοίνυν ἐπ' αὐτὸν ὅτι ὑγιεῖ γνώμῃ τὴν προσαγωγὴν ἐποιήσατο καὶ ἐπὶ τὰ δῶρα τὰ προσενεχθέντα οὐχ ὅτι ἀκηλίδωτα μόνον ἀλλ' ὅτι πανταχόθεν τίμια φαινόμενα ἀπό τε τῆς γνώμης τοῦ προσάγοντος ἀπό τε τοῦ πρωτότοκα εἶναι καὶ τούτων τὰ ἐξαίρετα καὶ ἀπὸ τῶν στεάτων αὐτῶν καὶ αὐτῶν τούτων τὰ βέλτιστα.
Καὶ ἐπεῖδε φησὶν ὁ Θεὸς ἐπὶ Ἄβελ καὶ ἐπὶ τοῖς δώροις αὐτοῦ ἐπὶ δὲ Κάϊν καὶ ἐπὶ ταῖς θυσίαις αὐτοῦ οὐ προσέσχεν.
Ἐπειδὴ ὀρθῇ γνώμῃ καὶ εἰλικρινεῖ διανοίᾳ προσήνεγκεν ὁ Ἄβελ Ἐπεῖδε φησὶν ὁ Θεὸς τουτέστιν ἐδέξατο ἠρέσθη ἐπῄνεσε δῶρα δὲ ἐκάλεσε τὰ προσενεχθέντα τιμῶν καὶ διὰ τούτου τοῦ προσενέγκαντος τὴν γνώμην.
Ἐπὶ δὲ Κάϊν καὶ ἐπὶ ταῖς θυσίαις αὐτοῦ οὐ προσέσχε.
Σκόπει τῆς Γραφῆς τὴν ἀκρίβειαν.
Τῷ εἰπεῖν Οὐ προσέσχεν ἔδειξε τὴν ἀποβολὴν τῶν προσενεχθέντων καὶ τῷ θυσίας καλέσαι τὰ ἀπὸ τῆς γῆς προσενεχθέντα πάλιν ἕτερον ἡμᾶς τι διδάσκει.
Ὅρα γὰρ πῶς δείκνυσι δι' αὐτῶν τῶν γεγενημένων καὶ διὰ τῶν ῥημάτων ὅτι ταῦτα ἅπαντα βούλεται παρ' ἡμῶν ὁ Δεσπότης γίνεσθαι ἵνα τὰ τῆς γνώμης ἡμῶν διὰ τῶν ὑφ' ἡμῶν πραττομένων δῆλα καθιστᾶται καὶ ἵνα εἰδέναι ἔχωμεν ὅτι ὑπὸ Δεσπότην ἐσμὲν καὶ δημιουργὸν τὸν ἀπὸ τοῦ μὴ ὄντος εἰς τὸ εἶναι ἡμᾶς παραγαγόντα.
Τὰ γὰρ πρόβατα δῶρα ὀνομάσασα ἡ θεία Γραφὴ καὶ τὰ ἀπὸ τῆς γῆς θυσίας προσειποῦσα παιδεύει ἡμᾶς ὅτι οὔτε ἡ τῶν ἀλόγων προσκομιδὴ οὔτε ἡ τῶν ἀπὸ τῆς γῆς καρπῶν προσαγωγὴ ζητεῖται παρὰ τῷ Δεσπότῃ ἀλλ' ἡ τῆς γνώμης διάθεσις μόνον.
Ὅθεν καὶ νῦν ὁ μὲν ἀπ' αὐτῆς ἀπόδεκτος γέγονε μετὰ τοῦ δώρου ὁ δὲ πάλιν διὰ ταύτην ἀπεβλήθη μετὰ τῆς θυσίας.
Τὸ δὲ Ἐπεῖδεν ἐπὶ Ἄβελ καὶ ἐπὶ τοῖς δώροις αὐτοῦ ἐπὶ δὲ Κάϊν καὶ ἐπὶ ταῖς θυσίαις αὐτοῦ οὐ προσέσχε θεοπρεπῶς νοῶμεν.
Βούλεται γὰρ εἰπεῖν ὅτι τοιαύτην αὐτοῖς γνῶσιν ἐνέθηκεν ὅτι τοῦ μὲν ἠρέσθη τῇ προαιρέσει τοῦ δὲ ἀπεσείσατο τὴν ἀγνωμοσύνην.
Ἀλλὰ τὰ μὲν παρὰ τοῦ Θεοῦ τοιαῦτα ἴδωμεν δὲ λοιπὸν τὰ ἑξῆς.
Καὶ ἐλύπησε φησὶ τὸν Κάϊν λίαν καὶ συνέπεσε τὸ πρόσωπον αὐτοῦ.
Τί ἐστι Καὶ ἐλύπησε τὸν Κάϊν λίαν Διπλῆ τὰ τῆς λύπης αὐτῷ γέγονεν οὐχ ὅτι αὐτὸς μόνος ἀπόβλητος γέγονεν ἀλλ' ὅτι καὶ τὸ τοῦ ἀδελφοῦ δῶρον προσεδέχθη.
Καὶ ἐλύπησε φησὶ τὸν Κάϊν λίαν καὶ συνέπεσε τὸ πρόσωπον αὐτοῦ.
Τί ἐλύπησεν αὐτόν Ἀμφότερα αὐτὸν ἐλύπησε καὶ τὸ μὴ προσχεῖν τῇ θυσίᾳ αὐτοῦ τὸν Δεσπότην καὶ τὸ εὐπρόσδεκτον γενέσθαι τὸ τοῦ ἀδελφοῦ δῶρον.
Δέον οὖν τὴν αἰτίαν συνειδότα ἐξ αὐτῶν τῶν γεγενημένων διορθώσασθαι τὸ πλημμεληθέν φιλάνθρωπος γὰρ ὢν ὁ Δεσπότης ὁ ἡμέτερος ἐπειδάν τι πλημμελήσωμεν οὐχ οὕτως ἡμᾶς ἀποστρέφεται διὰ τὸ πλημμεληθὲν ὡς ἐπειδὰν ἐπιμείνωμεν τῷ πλημμελήματι ὁ δὲ λόγον οὐδένα τούτου ποιεῖται.
Καὶ ἵνα τοῦτο μάθῃς ἀκριβῶς καὶ ἴδῃς ἄφατον μέγεθος φιλανθρωπίας σκόπει ἐκ τῶν νῦν γινομένων τῆς ἀγαθότητος αὐτοῦ τὴν ὑπερβολὴν καὶ τῆς ἀνεξικακίας τὸ μέγεθος.
Ἐπειδὴ γὰρ εἶδεν ἀμέτρως αὐτὸν λυπηθέντα καὶ ὡς εἰπεῖν μέλλοντα καταβαπτίζεσθαι ὑπὸ τῶν τῆς λύπης κυμάτων οὐ περιορᾷ ἀλλ' ἣν ἐπεδείξατο φιλανθρωπίαν περὶ τὸν τούτου πατέρα ἀφορμὰς αὐτῷ διδοὺς ἀπολογίας καὶ παῤῥησίας αὐτῷ θύραν ἀνοίγων καὶ λέγων Ποῦ εἶ μετὰ τὸ χαλεπὸν ἐκεῖνο παράπτωμα τὴν αὐτὴν καὶ νῦν ἐπιδείκνυται περὶ τὸν οὕτως ἀγνώμονα γεγονότα καὶ ὡσανεὶ μέλλοντα κατὰ κρημνῶν φέρεσθαι χεῖρα ὀρέγων καὶ πρόφασιν παρασχεῖν βουλόμενος τοῦ διορθώσασθαι τὸ πλημμέλημα φησὶ πρὸς αὐτόν Ἵνα τί περίλυπος ἐγένου καὶ ἵνα τί συνέπεσε τὸ πρόσωπόν σου Οὐκ ἂν ὀρθῶς προσενέγκῃς ὀρθῶς δὲ μὴ διέλῃς ἥμαρτες Ἡσύχασον.
Πρὸς σὲ ἡ ἀποστροφὴ αὐτοῦ καὶ σὺ ἄρξεις αὐτοῦ.
Σκόπει μοι ἀγαπητὲ συγκατάβασιν κηδεμονίας ἄφατον.
Ἐπειδὴ γὰρ εἶδεν αὐτὸν πολιορκούμενον ὡς εἰπεῖν ὑπὸ τοῦ τῆς βασκανίας πάθους ὅρα πῶς τὴν οἰκείαν ἀγαθότητα μιμούμενος κατάλληλα αὐτῷ τὰ φάρμακα ἐπιτίθησιν ὥστε ταχέως αὐτὸν ἀνιμήσασθαι καὶ μὴ ὑποβρύχιον γενέσθαι.
Ἵνα τί περίλυπος ἐγένου καὶ ἵνα τί συνέπεσε τὸ πρόσωπόν σου Τίνος ἕνεκεν φησὶ τοσαύτῃ λύπῃ κατεσχέθης ὡς καὶ διὰ τοῦ προσώπου δεικνύναι τῆς ἀθυμίας τὸ μέγεθος Ἵνα τί συνέπεσε τὸ πρόσωπόν σου διὰ τί οὕτω σου ἥψατο τὸ γεγενημένον τίνος ἕνεκεν οὐκ ἀφ' ἑαυτοῦ συνεῖδες τὸ δέον Μὴ γὰρ ἀνθρώπῳ προσέφερες παραλογισθῆναι δυναμένῳ οὐκ ᾔδεις ὅτι οὐχὶ τῶν προσαγομένων ἐδεόμην ἀλλὰ τῆς τῶν προσαγόντων ὑγιοῦς γνώμης Ἵνα τί περίλυπος ἐγένου καὶ ἵνα τί συνέπεσε τὸ πρόσωπόν σου Οὐκ ἂν ὀρθῶς προσενέγκῃς ὀρθῶς δὲ μὴ διέλῃς ἥμαρτες Τὸ μὲν γὰρ εἰς ἔννοιαν ἐλθεῖν τοῦ προσενεγκεῖν ἐπαινετὸν τὸ δὲ μὴ ὀρθῶς διελεῖν τοῦτο τὴν ἀποβολὴν εἰργάσατο τοῦ προσενεχθέντος.
Ἔδει γὰρ Θεῷ προσάγοντα πολλὴν ἐπιδείξασθαι περὶ τὴν διαίρεσιν τὴν ἀκρίβειαν καὶ ὅσον ἐστὶ τὸ μέσον τοῦ δεχομένου καὶ τοῦ προσάγοντος τοσαύτην ποιήσασθαι καὶ ἐν τῇ διαιρέσει τὴν διαφοράν.
Ἀλλὰ τούτων οὐδὲν ἐννοήσας σὺ ἁπλῶς τὰ τυχόντα προσήγαγες.
Διὰ τοῦτο οὐδὲ δεκτὰ γενέσθαι ἠδυνήθη.
Ὥσπερ γὰρ ἡ σὴ γνώμη μεθ' ἧς τὴν προσαγωγὴν ἐποιήσω οὐδὲν τὸ μέσον λογισάμενος ἀποβληθῆναι ἐποίησε τὴν παρὰ σοῦ προσενεχθεῖσαν θυσίαν οὕτως ἡ τοῦ ἀδελφοῦ γνώμη ὀρθή τε τυγχάνουσα καὶ πολλὴν ἐπιδειξαμένη ἐν τῇ διαιρέσει τὴν ἀκρίβειαν εὐπρόσδεκτα αὐτοῦ τὰ δῶρα πεποίηκεν.
Ὅμως οὐδὲ οὕτω δίκην ἀπαιτῶ τοῦ πλημμελήματος ἀλλὰ δείκνυμι μόνον τὸ ἁμαρτηθὲν καὶ συμβουλὴν εἰσάγω σοι ἣν εἰ βουληθείης δέξασθαι καὶ τὸ ἁμαρτηθὲν διορθώσῃ καὶ χείροσιν οὐ περιβαλεῖς σαυτὸν κακοῖς.
Τί οὖν Ἥμαρτες καὶ μέγα ἥμαρτες ἀλλ' οὐ κολάζω διὰ τὸ ἁμαρτηθέν φιλάνθρωπος γάρ εἰμι καὶ Οὐ βούλομαι τὸν θάνατον τοῦ ἁμαρτωλοῦ ὡς τὸ ἐπιστρέψαι καὶ ζῇν αὐτόν.
Ἐπεὶ οὖν ἥμαρτες Ἡσύχασον γαλήνην ἔργασαί σου τοῖς λογισμοῖς καὶ ἀπαλλάγηθι τῆς τῶν κυμάτων σφοδρότητος τῶν πολιορκούντων σου τὴν διάνοιαν κατάστειλον τὴν ταραχὴν μὴ τῷ προλαβόντι ἁμαρτήματι ἕτερον χαλεπώτερον προσθῇς μηδὲ βουλεύσῃ μηδὲν τῶν ἀνηκέστων.
Μὴ αἰχμάλωτον σαυτὸν ἐκδῷς τῷ πονηρῷ δαίμονι.
Ἥμαρτες ἡσύχασον.
Ἤδει καὶ ἐκ προοιμίων τὴν μέλλουσαν ἐπιχείρησιν κατὰ τοῦ ἀδελφοῦ γίνεσθαι καὶ διὰ τούτων αὐτὴν προαναστέλλει τῶν ῥημάτων.
Ἐπειδὴ γὰρ ὡς Θεὸς καὶ τὰ ἀπόῤῥητα τῆς διανοίας ἐπιστάμενος ᾔδει τῆς καρδίας αὐτοῦ τὰ κινήματα τῇ πολλῇ παραινέσει καὶ τῇ τῶν ῥημάτων συγκαταβάσει κατάλληλον αὐτῷ τὴν ἰατρείαν εἰσφέρει τὰ παρ' ἑαυτοῦ ἅπαντα πληρῶν εἰ καὶ οὗτος τὸ φάρμακον ἀπωσάμενος εἰς τὸ τῆς ἀδελφοκτονίας βάραθρον ἑαυτὸν κατεκρήμνισεν.
Ἥμαρτες ἡσύχασον.
Μὴ νομίσῃς φησὶν εἰ καὶ ἀπεστράφην σου τὴν θυσίαν διὰ τὴν οὐκ ὀρθὴν γνώμην καὶ εἰ τὸ τοῦ ἀδελφοῦ δῶρον προσεδεξάμην διὰ τὴν ὑγιῆ προαίρεσιν ὅτι τῶν πρωτείων σε ἀποστερῶ καὶ τῆς ἀξίας τῶν πρωτοτόκων ἐκβάλλω.
Ἡσύχασον εἰ γὰρ καὶ τῆς παρ' ἐμοῦ τιμῆς ἠξίωται καὶ εὐπρόσδεκτα αὐτοῦ γέγονε τὰ δῶρα ἀλλὰ Πρὸς σὲ ἡ ἀποστροφὴ αὐτοῦ καὶ σὺ ἄρξεις αὐτοῦ.
Ὥστε καὶ μετὰ τὴν ἁμαρτίαν ταύτην ἔχειν σε συγχωρῶ τὰ προτερήματα τῆς πρωτοτοκίας κἀκεῖνον ὑπὸ τὴν σὴν ἐξουσίαν εἶναι κελεύω καὶ ὑπὸ τὴν ἀρχὴν τὴν σήν.
Ὅρα φιλανθρωπίαν Δεσπότου πῶς αὐτοῦ βούλεται τὸν θυμὸν καὶ τὴν μανίαν καταστεῖλαι καὶ τὴν ὁρμὴν ἐκκόψαι διὰ τῶν ῥημάτων τούτων.
Τὰ γὰρ κινήματα τῆς διανοίας αὐτοῦ κατοπτεύων καὶ τῆς φονικῆς αὐτοῦ γνώμης ἐπιστάμενος τὸ ἀπηνὲς ἤδη προλεᾶναι αὐτοῦ βούλεται τὸν λογισμὸν καὶ γαλήνην ἐργάσασθαι αὐτοῦ τῇ διανοίᾳ ὑποτάττων αὐτῷ τὸν ἀδελφὸν καὶ τὴν ἐξουσίαν αὐτοῦ μὴ ὑποτεμνόμενος.
Ἀλλὰ καὶ μετὰ τὴν τοσαύτην ἐπιμέλειαν καὶ μετὰ τοσαῦτα τὰ φάρμακα οὐδὲν πλέον ὁ Κάϊν ἀπώνατο.
Τοσοῦτόν ἐστι γνώμης διαφορὰ καὶ κακίας ὑπερβολή.
Ἀλλ' ἵνα μὴ ἐπὶ πλέον ἐκτείναντες τὸν λόγον δόξωμεν παρενοχλεῖν τὴν ὑμετέραν ἀγάπην καὶ προσκορὴς ὑμῖν νομισθῇ ἡ παρ' ἡμῶν ὁμιλία τὰς ἀκοὰς ὑμῶν ἀποκναίουσα ἐνταῦθα καταπαύσαντες τὸν λόγον ἐκεῖνο παρακαλέσωμεν ὑμῶν τῇ φιληκοΐᾳ μισῆσαι τὴν τοιαύτην μίμησιν καὶ τῇ κακίᾳ πολλὰ χαίρειν προσειπόντας τὰς τοῦ Κυρίου ἐντολὰς μετ' ἐπιμελείας πολλῆς καὶ ἐξ ὅλης καρδίας μετέρχεσθαι καὶ μάλιστα μετὰ τοσούτων καὶ τηλικούτων παραδειγμάτων.
Οὐδὲ γὰρ εἰς ἄγνοιαν λοιπὸν ἡμῶν τις καταφυγεῖν δυνήσεται.
Εἰ γὰρ οὗτος λέγω δὴ ὁ Κάϊν μηδένα ἔχων τῶν πρὸ αὐτοῦ γεγονότων εὑρεῖν τοιοῦτόν τι διαπραξάμενον ὅμως τὴν ἀνύποιστον ἐκείνην καὶ χαλεπὴν ὑπέμεινε τιμωρίαν ὡς μετέπειτα γνωσθήσεται τί πείσεσθαι ἡμᾶς εἰκὸς τὰ αὐτὰ ἢ καὶ χείρονα ἁμαρτάνοντας μετὰ τὴν τοσαύτην τῆς χάριτος δαψίλειαν ἢ πάντως τὸ πῦρ τὸ αἰώνιον τὸν σκώληκα τὸν ἀτελεύτητον τὸν βρυγμὸν τῶν ὀδόντων τὸ σκότος τὸ ἐξώτερον τὴν γέενναν τοῦ πυρὸς καὶ τὰς ἄλλας τὰς ἀπαραιτήτους τιμωρίας ἡμᾶς ὑποδέξασθαι Οὐδὲ γὰρ ἀπολογία τις λοιπὸν ὑπολείπεται οὕτω ῥᾳθύμως ἡμῶν διακειμένων καὶ ἀναπεπτωκότων.
Μὴ γὰρ οὐκ ἴσμεν ἅπαντες τὰ πρακτέα καὶ τὰ μὴ τοιαῦτα καὶ ὅτι οἱ μὲν τὰ πρῶτα πράττοντες τὰ πρωτεῖα τῶν στεφάνων ἕξουσιν οἱ δὲ τοῖς ἐσχάτοις ὑποπεσόντες τῶν ἐσχάτων ὑποστήσονται κολαστηρίων τὴν καταδίκην Διὸ παρακαλῶ καὶ δέομαι καὶ ἀντιβολῶ μὴ ἀνόνητος ἡμῶν ἡ ἐνταῦθα συνέλευσις γενέσθω ἀλλὰ τῇ τῶν λόγων ἀκροάσει καὶ τὰ ἔργα ἐπακολουθείτω ἵνα τὴν ἀπὸ τοῦ συνειδότος ἔχοντες πληροφορίαν καὶ ταῖς χρησταῖς ἐλπίσιν ἐντεῦθεν ἤδη τρεφόμενοι δυνηθῶμεν τῶν δυσχερῶν τοῦ παρόντος βίου εὐμαρῶς τὸ πέλαγος διαπλεύσαντες εἰς τὸν λιμένα καταντῆσαι τῆς τοῦ Θεοῦ φιλανθρωπίας καὶ τῶν ἀποῤῥήτων ἐκείνων ἀγαθῶν ἐπιτυχεῖν ὧν ἐπηγγείλατο Κύριος τοῖς ἀγαπῶσιν αὐτὸν χάριτι καὶ οἰκτιρμοῖς τοῦ μονογενοῦς αὐτοῦ Υἱοῦ μεθ' οὗ τῷ ἁγίῳ καὶ προσκυνητῷ αὐτοῦ Πνεύματι δόξα κράτος τιμὴ νῦν καὶ ἀεὶ καὶ εἰς τοὺς αἰῶνας τῶν αἰώνων.
Καὶ εἶπε Κάϊν πρὸς Ἄβελ τὸν ἀδελφὸν αὐτοῦ Διέλθωμεν δὴ εἰς τὸ πεδίον.
Καθάπερ τὰ ἀνίατα τῶν τραυμάτων οὐδὲ τοῖς αὐστηροῖς τῶν φαρμάκων εἴκει οὐδὲ τοῖς γλυκαίνειν αὐτὰ δυναμένοις οὕτω καὶ ἡ ψυχὴ ἐπειδὰν ἅπαξ αἰχμάλωτος γένηται καὶ ἑαυτὴν ἐκδῷ ᾧτινι δήποτε πλημμελήματι καὶ μὴ βούληται τὸ ἑαυτῆς συμφέρον συνιδεῖν κἂν μυρία τις ἐνηχῇ οὐδὲν κερδαίνει ἀλλὰ καθάπερ νεκρὰς ἀκοὰς κεκτημένη οὐδεμίαν ἀπὸ τῆς παραινέσεως δέχεται τὴν ὠφέλειαν οὐκ ἐπειδὴ μὴ δύναται ἀλλ' ἐπειδὴ μὴ βούλεται.
Οὐδὲ γὰρ καθάπερ ἐπὶ τῶν σωματικῶν τραυμάτων ἔστιν ἰδεῖν οὕτω καὶ ἐπὶ τῆς προαιρέσεως.
Ἐπὶ μὲν γὰρ τῶν σωματικῶν ἀκίνητά ἐστι πολλάκις τὰ τῆς φύσεως πάθη ἐπὶ δὲ τῆς προαιρέσεως οὐδὲν τοιοῦτον ἀλλ' ἔστι πολλάκις καὶ τὸν φαῦλον θελήσαντα μεταβαλέσθαι καὶ γενέσθαι καλὸν καὶ τὸν καλὸν ῥᾳθυμήσαντα πρὸς τὴν κακίαν ἐξολισθῆσαι.
Ἐπεὶ οὖν αὐτεξούσιον ἡμῶν τὴν φύσιν εἰργάσατο ὁ τῶν ὅλων Θεός τὰ μὲν γὰρ ἑαυτοῦ ἅπαντα ἐπιδείκνυται καὶ τὴν οἰκείαν φιλανθρωπίαν μιμούμενος καὶ τὰ ἀπόῤῥητα καὶ τὰ ἐν τῷ βάθει τῆς διανοίας κινούμενα ἐπιστάμενος παραινεῖ συμβουλεύει προαναστέλλει τῆς κακῆς ἐπιχειρήσεως οὐ μὴν ἀνάγκην ἐπιτίθησιν ἀλλὰ τὰ φάρμακα κατάλληλα ἐπιθεὶς ἀφίησιν ἐν τῇ γνώμῃ τοῦ κάμνοντος κεῖσθαι τὸ πᾶν.
Τοῦτο τοίνυν καὶ ἐπὶ τοῦ Κάϊν νῦν γέγονεν.
Ὅρα γὰρ μετὰ τοσαύτην κηδεμονίαν εἰς ὅσην ἤδη μανίαν ἐξώκειλε.
Δέον γὰρ συνειδότα τὴν ἁμαρτίαν περὶ τὴν ταύτης διόρθωσιν λοιπὸν ἀσχοληθῆναι ὁ δὲ καθάπερ μεθύων τῷ πάθει καὶ τῷ τραύματι τῷ προλαβόντι ἕλκος ἕτερον συνάπτων καὶ τὴν ἰατρείαν οὐ προσιέμενος τὴν μετὰ τοσαύτης ἐπιμελείας προσαχθεῖσαν αὐτῷ ἀλλὰ τὸν οἰκεῖον φόνον εἰς ἔργον ἀγαγεῖν ἐπειγόμενος ἀπὸ δόλου καὶ πανουργίας τὴν ἀρχὴν ποιεῖται καὶ τοῖς πεπλανημένοις ῥήμασιν ἀπατᾷ τὸν ἀδελφόν.
Τοσοῦτον θηριώδης ἐστὶν ἄνθρωπος εἰς κακίαν ἀποκλίνας.
Ὥσπερ γὰρ μέγα καὶ τίμιον τὸ λογικὸν τοῦτο ζῶον καὶ μάλιστα ἐπειδὰν ἐπὶ τὴν τῆς ἀρετῆς ἐργασίαν ὁρμήσῃ οὕτως ὅταν πρὸς κακίαν ἀποκλίνῃ τῶν ἀνημέρων θηρίων μιμεῖται τὴν ὠμότητα.
Ἀλλὰ καὶ εἰς τὴν ἐκείνων πάλιν μεταπεσὼν ἀγριότητα τὸ ἥμερον τοῦτο καὶ λογικὸν ζῶον ἐκ πολλοῦ τοῦ περιόντος νικᾷ τὴν ἐκείνων θηριωδίαν.
Ἴδωμεν οὖν καὶ ἐνταῦθα τί γίνεται.
Καὶ εἶπε φησὶ Κάϊν πρὸς Ἄβελ τὸν ἀδελφὸν αὐτοῦ διέλθωμεν δὴ εἰς τὸ πεδίον.
Τὰ μὲν ῥήματα ἀδελφοῦ ἡ δὲ γνώμη φονική.
Τί ποιεῖς ὦ Κάϊν οὐκ οἶδας πρὸς τίνα διαλέγῃ οὐκ ἐννοεῖς ὅτι πρὸς ἀδελφόν σοι γίνεται ἡ διάλεξις οὐ λογίζῃ ὅτι τὰς αὐτάς σοι ἔλυσεν ὠδῖνας οὐ λαμβάνεις εἰς ἔννοιαν τὸ μυσαρὸν τῆς ἐπιχειρήσεως οὐ φοβῇ τὸν ἀπαραλόγιστον δικαστήν οὐ φρίττεις τὴν ἔννοιαν τοῦ τολμήματος Τίνος γὰρ ἕνεκεν εἰς τὸ πεδίον ἕλκεις τὸν ἀδελφὸν καὶ ἔξω τῶν ἀγκαλῶν τῶν πατρικῶν ἐξάγεις τίνος ἕνεκεν ἔρημον ποιεῖς τῆς πατρικῆς αὐτὸν βοηθείας Τί τὸ ξένον ὅτι νῦν εἰς τὸ πεδίον ἕλκεις τὸν ἀδελφὸν καὶ ὅπερ πρότερον οὐκ ἐποίησας νῦν ποιεῖν ἐπιχειρεῖς καὶ προφάσει φιλοφροσύνης εὔνοιαν ἀδελφικὴν προβαλλόμενος τὰ τῶν πολεμίων αὐτῷ διαθεῖναι βουλεύῃ Τίς ἡ μανία τίς ἡ λύσσα Ἔστω πηρωθεὶς τὸν λογισμὸν οὐδένα λόγον ποιῇ τῆς ἀδελφικῆς διαθέσεως οὔτε τὴν φύσιν αὐτὴν ἐπιγνώσκεις ἀλλὰ τί πρὸς τὸν οὐδὲν ἠδικηκότα οὕτως ἐξεπολεμώθης τί καὶ τοῖς γονεῦσιν ἔχων ἐγκαλεῖν τοσαύτην αὐτοῖς κατήφειαν περιβαλεῖν βουλεύῃ καὶ ἀρχηγὸς γενέσθαι τοῦ φοβεροῦ τούτου δράματος καὶ πρῶτος τὸν βίαιον τοῦτον θάνατον αὐτοῖς ὑποδεῖξαι Ταύτας αὐτοῖς ἀποδίδως τὰς ἀμοιβὰς τῆς ἀνατροφῆς Ποία τοῦ διαβόλου μηχανὴ εἰς ταύτην σε τὴν πρᾶξιν παρώρμησε Μὴ γὰρ ἔχεις εἰπεῖν ὅτι ἡ εὔνοια τοῦ κοινοῦ πάντων Δεσπότου ἡ περὶ αὐτὸν ἐπαρθῆναι αὐτὸν ἐποίησε κατὰ σοῦ Οὐχὶ προλαβὼν διὰ ταύτην σου τὴν φονικὴν γνώμην ὑπέταξεν αὐτὸν καὶ ὑπὸ τὴν σὴν ἐξουσίαν εἶναι πεποίηκε καὶ εἶπεν ὅτι Πρὸς σὲ ἡ ἀποστροφὴ αὐτοῦ καὶ σὺ αὐτοῦ ἄρξεις Καὶ γὰρ περὶ τῆς τοῦ ἀδελφοῦ ὑποταγῆς τοῦτο ἐκλαμβάνειν δεῖ.
Εἰσὶ γάρ τινες λέγοντες ὅτι περὶ τῆς θυσίας τῆς προσενεχθείσης παρ' αὐτοῦ ὁ Θεὸς πρὸς αὐτὸν διελέχθη τὰ τοιαῦτα ὅτι Πρὸς σὲ φησὶ ἡ ἀποστροφὴ αὐτοῦ τοῦ δώρου καὶ σὺ ἄρξεις αὐτοῦ ἀντὶ τοῦ σὺ αὐτοῦ ἀπολαύσεις.
Διὰ τοῦτο οὖν ἀμφότερα εἰπὼν καταλιμπάνω τῇ ὑμετέρᾳ συνέσει ἵν' ὅπερ ἂν ὑμῖν ἀκολουθότερον φανῇ δέξησθε καὶ αὐτοὶ τοῦτο.
Ἐμοὶ γὰρ δοκεῖ περὶ τοῦ ἀδελφοῦ εἰρῆσθαι τοῦτο.
Καὶ ἐγένετο φησὶν ἐν τῷ εἶναι αὐτοὺς ἐν τῷ πεδίῳ ἀνέστη Κάϊν ἐπὶ Ἄβελ τὸν ἀδελφὸν αὐτοῦ καὶ ἀπέκτεινεν αὐτόν.
Φοβερὰ ἡ πρᾶξις ἐπικίνδυνον τὸ τόλμημα μυσαρὰ ἡ ἐπιχείρησις ἀσύγγνωστον τὸ ἁμάρτημα τεθηριωμένης ψυχῆς ἡ γνώμη.
Ἀνέστη φησὶν ἐπὶ Ἄβελ τὸν ἀδελφὸν αὐτοῦ καὶ ἀπέκτεινεν αὐτόν.
Ὢ μιαρᾶς χειρός ὢ δεξιᾶς ἐλεεινῆς μᾶλλον δὲ οὐ τὴν χεῖρα ἐλεεινὴν δεῖ καλεῖν καὶ μιαρὰν ἀλλὰ τὴν γνώμην ᾗ καὶ τὸ μέλος ὑπηρετήσατο.
Εἴπωμεν τοίνυν οὕτως ὢ γνώμης τολμηρᾶς καὶ μιαρᾶς καὶ ἐλεεινῆς καὶ ὅπερ ἂν εἴποι τις οὐδὲν ἄξιον ἐρεῖ.
Πῶς οὐκ ἐνάρκησεν αὐτοῦ ἡ χείρ πῶς ἠδυνήθη κατασχεῖν τὸ ξίφος καὶ τὴν πληγὴν ἐπαγαγεῖν πῶς οὐκ ἀπέπτη τοῦ σώματος ἡ ψυχή πῶς ἴσχυσεν εἰς ἔργον ἀγαγεῖν τὸ ἀνόσιον τοῦτο τόλμημα πῶς οὐκ ἐπεκάμφθη καὶ μετέβαλε τὴν γνώμην πῶς οὐκ ἔλαβεν ἔννοιαν τῆς φύσεως πῶς οὐκ ἐλογίσατο πρὸ τῆς ἐπιχειρήσεως τὸ τέλος τοῦ γινομένου πῶς ἤνεγκε μετὰ τὴν ἀναίρεσιν ἰδεῖν τὸ σῶμα τοῦ ἀδελφοῦ σπαῖρον ἐπὶ τῆς γῆς πῶς ἴσχυσε θεάσασθαι σῶμα νεκρὸν ἐπὶ τῆς γῆς ἐῤῥιμμένον καὶ οὐ διελύθη εὐθὺς ἀπὸ τῆς θέας Εἰ γὰρ ἡμεῖς μετὰ τοσούτων ἐτῶν ἀριθμὸν καθ' ἑκάστην ἡμέραν ὁρῶντες τοὺς τελευτῶντας καὶ ταῦτα οἰκείᾳ τελευτῇ τῆς ζωῆς μεθισταμένους καὶ οὐδαμόθεν ἡμῖν προσήκοντας κατακλώμεθα κἂν ἐχθρὸς ᾖ καταλύομεν τὴν ἔχθραν πολλῷ δὴ μᾶλλον τοῦτον εἰκὸς ἦν διαλυθῆναι καὶ ἀθρόον ἀφεῖναι τὴν ψυχὴν ὁρῶντα τὸν πρὸ μικροῦ διαλεγόμενον ἀδελφὸν τὸν ὁμομήτριον τὸν ὁμοπάτριον τὸν τὰς αὐτὰς αὐτῷ λύσαντα ὠδῖνας τὸν τὴν παρὰ Θεοῦ εὔνοιαν ἐπισπασάμενον ἐξαίφνης ἄπνουν καὶ ἀνενέργητον κείμενον καὶ ἐπὶ τῆς γῆς σπαίροντα.
Ἀλλ' ἴδωμεν πάλιν καὶ μετὰ τὴν ἀνοσίαν ταύτην πρᾶξιν καὶ μετὰ τὸ τολμῆσαι τοῦτο τὸ πάσης συγγνώμης ἀπεστερημένον πόσῃ κέχρηται συγκαταβάσει καὶ φιλανθρωπίᾳ ὁ τῶν ἁπάντων Θεός.
Καὶ εἶπεν ὁ Θεὸς πρὸς Κάϊν.
Αὐτὸ τοῦτο μόνον πόσης ἐστὶν ἀγαθότητος τὸν τὰ τοιαῦτα ἐργασάμενον ἀποκρίσεως ἀξιῶσαι Εἰ γὰρ ἡμεῖς πολλάκις τοὺς ὁμογενεῖς βδελυττόμεθα ἐπειδὰν ἴδωμεν τοιοῦτόν τι τόλμημα ἐργασαμένους πολλῷ μᾶλλον τὸν ἀγαθὸν Θεὸν ἐκπλήττεσθαι δεῖ τοσαύτῃ τῇ ἀνεξικακίᾳ κεχρημένον καὶ μάλα εἰκότως.
Ἰατρὸς γάρ ἐστι καὶ πατὴρ φιλόστοργος καὶ ὡς μὲν ἰατρὸς πάντα ποιεῖ καὶ πραγματεύεται ὥστε τοὺς ἐν χαλεπαῖς ἀῤῥωστίαις τυγχάνοντας πρὸς ὑγίειαν ἐπαναγαγεῖν ὡς δὲ πατὴρ φιλόστοργος τοὺς τὴν οἰκείαν εὐγένειαν διὰ ῥᾳθυμίαν προδεδωκότας βούλεται διὰ τῆς πατρικῆς φιλοστοργίας εἰς τὴν προτέραν ἀγαγεῖν εὐημερίαν.
Ἐπεὶ οὖν πολὺ τῆς ἀγαθότητός ἐστιν αὐτοῦ τὸ μέγεθος βούλεται καὶ πρὸς τὸν τὰ τοιαῦτα τετολμηκότα πολλὴν τὴν ἑαυτοῦ φιλανθρωπίαν ἐπιδείξασθαι.
Φησὶ γὰρ πρὸς αὐτόν Ποῦ ἔστιν Ἄβελ ὁ ἀδελφός σου Πολλὴ καὶ ἄπειρος ἡ ἀνεξικακία τοῦ Θεοῦ.
Οὐ γὰρ ἐπειδὴ ἠγνόει ἠρώτα ἀλλ' ὅπερ ἐπὶ τοῦ πατρὸς αὐτοῦ πεποίηκεν οὐδὲν γὰρ κωλύει πάλιν τὸ αὐτὸ εἰπεῖν.
Καθάπερ γὰρ ἐκεῖνον ὁρῶν διὰ τὴν αἰσχύνην τῆς γυμνότητος κρυπτόμενον ἠρώτα Ποῦ εἶ οὐκ ἀγνοῶν ἀλλὰ παῤῥησίας αὐτῷ ἀφορμὰς διδοὺς ὥστε διὰ τῆς ὁμολογίας τοῦ πταίσματος ἀπονίψασθαι τὸ πλημμέλημα τοῦτο γὰρ ἔθος αὐτῷ ἄνωθεν καὶ ἐξ ἀρχῆς τὴν ὁμολογίαν ἀπαιτεῖν παρ' ἡμῶν τῶν ἡμαρτημένων καὶ συγχώρησιν παρέχειν ἐρωτᾷ καὶ νῦν τὸν Κάϊν καί φησι Ποῦ ἔστιν Ἄβελ ὁ ἀδελφός σου Ἄγνοιαν προσποιεῖται ὁ φιλάνθρωπος Δεσπότης ἵνα διὰ τῆς ἐρωτήσεως παρασκευάσῃ τὸν τὰ τοιαῦτα εἰργασμένον ἐπειχθῆναι πρὸς τὴν ὁμολογίαν τοῦ πλημμελήματος καὶ δυνηθῇ συγγνώμης τινὸς ἴσως καὶ φιλανθρωπίας ἐπιτυχεῖν.
Ποῦ ἔστιν Ἄβελ ὁ ἀδελφός σου Τί οὖν ὁ ἀγνώμων καὶ ἀναίσθητος ὁ ἰταμὸς καὶ ἀναίσχυντος Δέον ἐννοῆσαι ὅτι οὐκ ἀγνοῶν ἐρωτᾷ ἀλλὰ τὴν παρ' αὐτοῦ ἀπαιτῶν ὁμολογίαν καὶ ἡμᾶς παιδεύων μηδέποτε πρὸ τῆς ἀποδείξεως καταψηφίζεσθαι τῶν ἀδελφῶν τῶν ἡμετέρων καὶ εἰς ἔννοιαν ἐλθεῖν τῆς τοῦ Δεσπότου συμβουλῆς καὶ ταύτην αὐτοῦ τὴν ἐπιχείρησιν ἀναστέλλων καὶ εἰδὼς καὶ πρὸ τῆς ἐκβάσεως τὴν ἐν τῇ διανοίᾳ αὐτοῦ κίνησιν προφυλακτικοῖς ἐχρήσατο φαρμάκοις δέον ταῦτα πάντα ἐννοήσαντα μέχρι τούτου στῆσαι τὰ τῆς μανίας καὶ εἰπεῖν τὸ γεγονὸς καὶ δεῖξαι τῷ ἰατρῷ τὸ ἕλκος καὶ δέξασθαι τὰ παρ' αὐτοῦ φάρμακα ὁ δὲ πάλιν ἐπιτείνει τὸ τραῦμα καὶ τὴν νομὴν τῶν ἑλκῶν βαρυτέραν ἐργάζεται.
Καὶ εἶπε φησὶν Οὐ γινώσκω.
Ὅρα ἀποκρίσεως ἀναίδειαν.
Μὴ γὰρ ἀνθρώπῳ διαλέγῃ ὃν ἴσως καὶ παραλογίσασθαι δυνατὸν ἦν Οὐκ οἶδας ἄθλιε καὶ ταλαίπωρε τίς ἐστιν ὁ πρὸς σὲ διαλεγόμενος οὐ λογίζῃ ὅτι διὰ πολλὴν ἀγαθότητα πυνθάνεται βουλόμενος ἀφορμήν τινα εὑρεῖν δι' ἧς τὴν οἰκείαν ἐπιδείξηται φιλανθρωπίαν καὶ ἵνα λοιπὸν τὰ παρ' ἑαυτοῦ ἅπαντα ἐπιδειξαμένου μηδεμίαν ἔχῃς ἀπολογίαν τῇ τιμωρίᾳ σαυτὸν ὑπεύθυνον καταστήσας Καὶ εἶπε φησὶν Οὐ γινώσκω.
Μὴ φύλαξ τοῦ ἀδελφοῦ μου εἰμὶ ἐγώ Ἐννόει μοι ἐνταῦθα τοῦ συνειδότος τὴν κατηγορίαν καὶ ὅπως ὠθούμενος ὡς εἰπεῖν ὑπὸ τῆς συνειδήσεως οὐκ ἔστη μέχρι τοῦ εἰπεῖν Οὐ γινώσκω ἀλλ' ἐπήγαγε Μὴ φύλαξ τοῦ ἀδελφοῦ μου εἰμὶ ἐγώ μονονουχὶ ἑαυτὸν ἐλέγχων.
Καίτοι εἴ σοι κατὰ ἀκολουθίαν ἅπαντα ἐπέπρακτο καὶ κατὰ τὸν τῆς φύσεως νόμον ἐχρῆν σε καὶ φύλακα εἶναι τῆς τοῦ ἀδελφοῦ σωτηρίας.
Τοῦτο γὰρ ἡ φύσις ἐπέτρεπε καὶ ἔδει τοὺς τὰς αὐτὰς λύσαντας ὠδῖνας ἀλλήλων φύλακας εἶναι.
Εἰ δὲ μὴ τοῦτο ἐβούλου μηδὲ ἤθελες εἶναι φύλαξ τοῦ ἀδελφοῦ τίνος ἕνεκεν καὶ σφαγεὺς ἐγένου καὶ τὸν οὐδὲν ἠδικηκότα ἐφόνευσας καὶ ἐνόμισας μηδὲ τὸν ἐλέγχοντα ἔχειν Ἀλλ' ἀνάμεινον καὶ ὄψει αὐτόν σου κατήγορον γινόμενον τὸν ἀνῃρημένον καὶ νεκρὸν κείμενόν σου τοῦ ζῶντος καὶ βαδίζοντος λαμπρᾷ τῇ φωνῇ κατηγοροῦντα.
Καὶ εἶπεν ὁ Θεὸς Τί ἐποίησας τοῦτο Πολλὴ καὶ τοῦ ῥήματος ἡ ἔμφασις.
Τίνος ἕνεκεν φησὶ τοῦτο διεπράξω τί ἐποίησας τοῦτο τὸ ἀνόσιον τόλμημα τὸ μιαρὸν ἐπιχείρημα τὴν πρᾶξιν τὴν ἀσύγγνωστον τὴν μανίαν τὴν ἀφόρητον τὸν φόνον τὸν καινὸν καὶ ξένον καὶ πρῶτον τῷ τῶν ἀνθρώπων βίῳ εἰσενεχθέντα διὰ τῆς σῆς δεξιᾶς τί ἐποίησας τοῦτο τὸ μέγα καὶ φοβερὸν τὸ μὴ ἔχον ἑτέραν ὑπερβολὴν ἁμαρτήματος Φωνὴ αἵματος τοῦ ἀδελφοῦ σου βοᾷ πρός με ἐκ τῆς γῆς.
Μὴ γὰρ ἄνθρωπός εἰμι φησὶν ἐκείνης μόνης τῆς φωνῆς τῆς διὰ γλώττης προφερομένης ἀκούων Θεός εἰμι δυνάμενος καὶ δι' αἵματος ὑπακούειν βοῶντος καὶ χαμαί που κάτω κειμένου.
Ἰδοὺ γὰρ πόσον ἵπταται τοῦ αἵματος τούτου ἡ φωνὴ ὡς ἀπὸ τῆς γῆς εἰς τὸν οὐρανὸν ἀναβαίνειν καὶ παρατρέχειν τὸν οὐρανὸν τοῦ οὐρανοῦ καὶ τὰς ἀνωτέρω δυνάμεις καὶ παρ' αὐτὸν ἵστασθαι τὸν θρόνον τὸν βασιλικὸν καὶ τὴν σὴν μιαιφονίαν ἀποδύρεσθαι καὶ τῆς ἀνοσίας πράξεως κατηγορεῖν.
Φωνὴ αἵματος τοῦ ἀδελφοῦ σου βοᾷ πρός με ἐκ τῆς γῆς.
Μὴ γὰρ φησὶν εἰς ξένον καὶ ἀλλότριον τὴν παρανομίαν ταύτην εἰργάσω Εἰς τὸν ἀδελφὸν τὸν σὸν τὸν οὐδὲν ἠδικηκότα.
Ἀλλ' ἴσως ἡ παρ' ἐμοῦ εὔνοια τὸν φόνον αὐτῷ τοῦτον ἔτεκε καὶ μὴ δυνάμενος ἐμοὶ μάχεσθαι εἰς ἐκεῖνον τὸν ἀκάθεκτον θυμὸν ἐξεκένωσας.
Διά τοι τοῦτο τοιαύτην ἐπάξω σοι τιμωρίαν ὡς μηδὲ λήθῃ παραδοθῆναι τὸ τολμηθὲν καὶ τὴν διὰ τοῦτο ἐπενεχθεῖσάν σοι τιμωρίαν ἵνα τὰ εἰς σὲ γενόμενα σωφρονισμὸς γένηται τοῖς μετὰ ταῦτα ἅπασι.
Καὶ νῦν ἐπειδὴ τοῦτο εἰργάσω καὶ εἰς ἔργον ἤγαγες τὰ κακῶς σοι δόξαντα καὶ ὑπὸ τοῦ φθόνου τοῦ πολλοῦ εἰς τὸν φόνον ὥρμησας Ἐπικατάρατος σὺ ἀπὸ τῆς γῆς.
Ὁρᾷς τῆς κατάρας τὴν διαφορὰν ἀγαπητέ Μὴ ἁπλῶς παραδράμῃς ἀλλ' ἐκ τοῦ μεγέθους τῆς κατάρας ἐννόει τοῦ τολμήματος τὴν ὑπερβολήν.
Καὶ ὅσῳ μεῖζον τοῦτο τὸ ἁμάρτημα τῆς παραβάσεως τοῦ πρωτοπλάστου ἐκ τῆς διαφορᾶς τῆς κατάρας ἔξεστι τῷ βουλομένῳ συνιδεῖν.
Ἐκεῖ μὲν γάρ φησιν Ἐπικατάρατος ἡ γῆ ἐν τοῖς ἔργοις σου καὶ ἐπὶ τὴν γῆν τὴν κατάραν ἐξέχεε τὴν κηδεμονίαν τὴν περὶ τὸν ἄνθρωπον ἐπιδεικνύμενος ἐνταῦθα δὲ ἐπειδὴ ἡ πρᾶξις ὀλεθρία καὶ τὸ τόλμημα παράνομον καὶ τὸ ἐπιχείρημα ἀσύγγνωστον αὐτὸς τὴν κατάραν δέχεται Ἐπικατάρατος γὰρ φησὶ σὺ ἀπὸ τῆς γῆς.
Ἐπειδὴ γὰρ τὰ αὐτὰ σχεδὸν τῷ ὄφει εἰργάσατο καθάπερ ὀργάνῳ ὑπηρετησαμένῳ τῇ τοῦ διαβόλου γνώμῃ καὶ καθάπερ ἐκεῖνος διὰ τῆς ἀπάτης τὴν θνητότητα εἰσήγαγεν οὕτω καὶ οὗτος ἀπατήσας τὸν ἀδελφὸν καὶ εἰς τὸ πεδίον ἐξαγαγὼν τὴν δεξιὰν ὥπλισε κατ' αὐτοῦ καὶ τὸν φόνον εἰργάσατο.
Διὰ τοῦτο ὥσπερ ἐκείνῳ ἔλεγεν Ἐπικατάρατος σὺ ἀπὸ πάντων τῶν θηρίων τῆς γῆς οὕτω καὶ τούτῳ ἐπειδὴ τὰ αὐτὰ ἐκείνῳ εἰργάσατο.
Ὥσπερ γὰρ ὁ διάβολος ὑπὸ φθόνου καὶ βασκανίας κινούμενος καὶ οὐ φέρων τὰς ἀφάτους εὐεργεσίας τὰς εἰς τὸν ἄνθρωπον γεγενημένας ἐξ ἀρχῆς καὶ ἐκ προοιμίων ἀπὸ τοῦ φθόνου ἐπὶ τὴν ἀπάτην ὥρμησε τὴν τὸν θάνατον εἰσάγουσαν οὕτω καὶ οὗτος θεασάμενος εὐνοϊκῶς τὸν Δεσπότην πρὸς τὸν ἀδελφὸν διακείμενον ἀπὸ τοῦ φθόνου ἐπὶ τὸν φόνον ὥρμησε.
Διό φησι πρὸς αὐτόν Ἐπικατάρατος σὺ ἀπὸ τῆς γῆς.
Κατηραμένος ἔσῃ φησὶ καὶ αὐτῇ τῇ γῇ ἐκείνῃ Ἣ ἔχανε τὸ στόμα αὐτῆς δέξασθαι τὸ αἷμα τοῦ ἀδελφοῦ σου ἐκ τῆς χειρός σου.
Καὶ αὐτῇ τῇ γῇ ἔσῃ φησὶ κατηραμένος τῇ ἀνασχομένῃ τοιούτῳ αἵματι ἀρδευθῆναι τοσούτου μύσους πεπληρωμένῳ καὶ ὑπὸ χειρὸς οὕτως ἀνοσίας ἐκχεομένῳ.
Εἶτα ἑρμηνεύουσα ἡ θεία Γραφὴ σαφέστερον τὴν κατάραν φησίν Ὅτε ἐργᾷ τὴν γῆν καὶ οὐ προσθήσει τὴν ἰσχὺν αὐτῆς δοῦναί σοι.
Μέγα τιμωρίας εἶδος καὶ πολὺς ὄγκος τῆς ἀγανακτήσεως.
Τὸν μὲν πόνον φησὶν ὑπομενεῖς καὶ τὰ σαυτοῦ ἅπαντα ἐπιδείξῃ καὶ ἐργάσῃ τὴν γῆν τοιούτῳ αἵματι μολυνθεῖσαν οὐ καρπώσῃ δέ τινα αἴσθησιν τῶν πολλῶν πόνων ἐκείνων ἀλλ' ἀνόνητος ἔσται σοι πᾶς ὁ κόπος ὃν ἂν ἐπιδείξῃ.
Καὶ οὐ μέχρι τούτου τὰ τῆς τιμωρίας στήσεται ἀλλὰ καὶ Στένων καὶ τρέμων ἔσῃ ἐπὶ τῆς γῆς.
Πάλιν καὶ τοῦτο μέγιστον τιμωρίας εἶδος τὸ διηνεκῶς στένειν καὶ τρέμειν.
Ἐπειδὴ γὰρ οὐκ εἰς δέον ἐχρήσω φησὶ τῇ ἰσχύϊ τοῦ σώματος οὐδὲ τῇ τῶν μελῶν εὐεξίᾳ διὰ τοῦτο διηνεκῶς σοι τὸν σάλον καὶ τὸν τρόμον ἐπιτίθημι ἵνα μὴ μόνον αὐτὸς ἔχῃς ἀδιάλειπτον νουθεσίαν καὶ ὑπόμνησιν τῆς ἀνοσίας πράξεως ταύτης ἀλλ' ἵνα καὶ πάντες οἱ εἰς σὲ βλέποντες διὰ τῆς ὄψεως καθάπερ διὰ φωνῆς τινος λαμπρὰ βοώσης μανθάνωσι μὴ τὰ τοιαῦτα τολμᾷν ἵνα μὴ τὰ τοιαῦτα πάθωσι καὶ ἡ εἰς σὲ τιμωρία διδάσκαλος ἅπασι γένηται μηκέτι τοιούτῳ αἵματι τὴν γῆν μολῦναί ποτε.
Διά τοι τοῦτο οὐδὲ σύντομόν σοι τὴν τελευτὴν ἐπάγω ἵνα μὴ λήθῃ παραδοθῇ τὸ γεγονὸς ἀλλὰ ζωὴν θανάτου βαρυτέραν ὑπομένειν σε ποιῶ ἵνα δι' αὐτῶν τῶν ἔργων μάθῃς οἷα ἐτόλμησας.
Καὶ εἶπε Κάϊν πρὸς Κύριον Μείζων ἡ αἰτία μου τοῦ ἀφεθῆναί με.
Μέγα τι καὶ σφόδρα λυσιτελὲς πρὸς τὴν σωτηρίαν τὴν ἡμετέραν ἔξεστιν ἐντεῦθεν καταμαθεῖν ἐὰν βουλώμεθα προσέχειν.
Καὶ εἶπε Κάϊν Μείζων ἡ αἰτία μου τοῦ ἀφεθῆναί με.
Ἰδοὺ ὁμολογία ἀπηρτισμένη.
Τοιοῦτον γάρ ἐστι φησὶ τὸ ἁμάρτημα τὸ παρ' ἐμοῦ γεγονὸς ὡς μὴ δύνασθαι συγχώρησιν δέξασθαι.
Ἰδοὺ φησὶν ἐξωμολογήσατο καὶ ἐξωμολογήσατο μετὰ πολλῆς τῆς ἀκριβείας ἀλλ' οὐδὲν τὸ κέρδος ἀγαπητέ ἄκαιρος γὰρ ἡ ἐξομολόγησις.
Τοῦτο γὰρ ἐχρῆν ποιῆσαι ἐν τῷ καιρῷ τῷ δέοντι ὅτε δυνατὸν ἦν καὶ τῆς παρὰ τοῦ δικαστοῦ τυχεῖν φιλανθρωπίας.
Μνημονεύσατέ μοι νῦν ὧν πρὸ μικροῦ ἔλεγον ὅτι κατὰ τὴν ἡμέραν ἐκείνην τὴν φοβερὰν καὶ τὸ κριτήριον ἐκεῖνο τὸ ἀδέκαστον καὶ ἡμῶν ἕκαστος μεταγνώσεται ἐπὶ τοῖς ἡμαρτημένοις ὁρῶν πρὸ τῶν ὀφθαλμῶν τὰ φοβερὰ ἐκεῖνα κολαστήρια καὶ τὰς εὐθύνας τὰς ἀπαραιτήτους ἀλλ' οὐδεμίαν ἕξει τὴν ὄνησιν προδεδομένος ὑπὸ τοῦ καιροῦ.
Ἡ γὰρ μετάνοια πρὶν τὴν τιμωρίαν ἐπαχθῆναι καιρὸν ἔχει καὶ ἰσχὺν ἄφατον.
Διὸ παρακαλῶ ὅτε δυνατὸν ἐνεργῆσαι τὸ θαυμαστὸν τοῦτο φάρμακον τότε τὴν παρ' αὐτοῦ ὠφέλειαν καρπωσώμεθα καὶ ὡς ἔτι ἐσμὲν ἐν τῷ παρόντι βίῳ τὴν ἀπὸ τῆς μετανοίας ἰατρείαν ἑαυτοῖς ἐπάγωμεν μαθόντες ἀκριβῶς ὡς οὐδὲν ἡμῖν ὄφελος ἔσται τότε μεταγινώσκουσι μετὰ τὸ λυθῆναι τὸ θέατρον καὶ τὸν τῶν παλαισμάτων καιρὸν ἀναιρεθῆναι.
Ἀλλ' ἐπὶ τὸ προκείμενον ἐπανέλθωμεν.
Δέον γὰρ ἡνίκα ἠρωτᾶτο παρὰ τοῦ Δεσπότου Ποῦ Ἄβελ ὁ ἀδελφός σου τότε ὁμολογῆσαι τὸ πλημμέλημα καὶ προσπεσεῖν καὶ δεηθῆναι καὶ συγγνώμην αἰτῆσαι ὁ δὲ τότε μὲν τὴν ἰατρείαν ἀπεπέμψατο νυνὶ δὲ μετὰ τὴν ἀπόφασιν μετὰ τὸ λαβεῖν τέλος ἅπαντα μετὰ τὸ λαμπρᾷ τῇ φωνῇ τὴν κατηγορίαν ὑπὸ τοῦ αἵματος γενέσθαι τοῦ κειμένου ἐξομολογεῖται καὶ οὐδὲν ἐντεῦθεν κερδαίνει.
Διὸ καὶ ὁ προφήτης ἔλεγε Δίκαιος ἑαυτοῦ κατήγορος ἐν πρωτολογίᾳ.
Καὶ οὗτος τοίνυν εἰ προέλαβε τὸν τοῦ Δεσπότου ἔλεγχον ἴσως ἂν ἠξιώθη τινὸς φιλανθρωπίας διὰ τὴν ἄπειρον τοῦ Δεσπότου ἀγαθότητα.
Οὐδὲν γάρ ἐστιν ἁμάρτημα κἂν σφόδρα μέγα ᾖ νικῶν αὐτοῦ τὴν φιλανθρωπίαν ἐὰν ἡμεῖς ἐν καιρῷ τῷ δέοντι μὲν μετάνοιαν ἐπιδειξώμεθα καὶ τὴν συγγνώμην αἰτῶμεν.
Καὶ εἶπε Κάϊν Μείζων ἡ αἰτία μου τοῦ ἀφεθῆναί με.
Ἱκανὴ ἐξομολόγησις ἀλλ' ἄκαιρος.
Καὶ εἶπεν Εἰ ἐκβάλλεις με σήμερον ἀπὸ προσώπου τῆς γῆς καὶ ἀπὸ τοῦ προσώπου σου κρυβήσομαι καὶ ἔσομαι στένων καὶ τρέμων ἐπὶ τῆς γῆς καὶ ἔσται πᾶς ὁ εὑρίσκων με ἀποκτενεῖ με.
Ὅρα πῶς ἐλεεινὰ τὰ ῥήματα καὶ διὰ τὴν ἀκαιρίαν καὶ διὰ τὸ προδεδόσθαι ὑπὸ τοῦ καιροῦ οὐδεμίαν τὴν ἰσχὺν κεκτημένα.
Καὶ εἶπεν Εἰ ἐκβάλλεις με σήμερον ἀπὸ προσώπου τῆς γῆς καὶ ἀπὸ τοῦ προσώπου σου κρυβήσομαι καὶ ἔσομαι στένων καὶ τρέμων ἐπὶ τῆς γῆς καὶ ἔσται πᾶς ὁ εὑρίσκων με ἀποκτενεῖ με.
Εἰ τῇ γῇ φησὶν ἐπικατάρατόν με ἐποίησας καὶ αὐτός με ἀπεστράφης καὶ τοσαύτῃ τιμωρίᾳ παρέδωκας ὥστε στένειν καὶ τρέμειν οὐδὲν τὸ κωλύον λοιπὸν τὸν ἐν τούτοις ὄντα καὶ γυμνωθέντα τῆς παρὰ σοῦ ῥοπῆς ὑπὸ τοῦ τυχόντος ἀναιρεθῆναι.
Εὐεπιχείρητος φησὶν ἔσομαι παντὶ τῷ βουλομένῳ με ἀνελεῖν.
Οὔτε γὰρ αὐτὸς ἰσχύω ἀντιστῆναι διαλελυμένα τὰ μέλη περιφέρων καὶ πανταχόθεν σαλευόμενος καὶ τὸ εἰδέναι ἅπαντας ὅτι τῆς σῆς ἐγυμνώθην ῥοπῆς παρασκευάσει τὸν βουλόμενον ἐπὶ τὴν ἀναίρεσιν τὴν ἐμὴν ὁρμῆσαι.
Τί οὖν ὁ φιλάνθρωπος καὶ ἀγαθὸς Δεσπότης Καὶ εἶπεν αὐτῷ Κύριος ὁ Θεός Οὐχ οὕτω.
Μὴ νομίσῃς φησὶ ταῦτα οὕτω γίνεσθαι.
Οὐδὲ γὰρ ἔξεστι τῷ βουλομένῳ σε ἀνελεῖν ἀλλὰ τῇ παρατάσει τῆς ζωῆς τῆς σῆς καὶ σοὶ πλείονα τὴν ὀδύνην ἐργάσομαι καὶ διδάσκαλον καταλείψω ταῖς εἰς τὸ ἑξῆς γενεαῖς ἵνα ἡ σὴ θέα σωφρονισμὸς αὐτοῖς γένηται καὶ μηδεὶς τῇ σῇ γνώμῃ κατακολουθήσῃ.
Καὶ εἶπε Κύριος ὁ Θεός Οὐχ οὕτω.
Πᾶς ὁ ἀποκτείνας Κάϊν ἑπτὰ ἐκδικούμενα παραλύσει.
Τάχα πολλὰ τὰ εἰρημένα καὶ πολὺν τῷ σώματι τὸν κάματον προεξενήσαμεν.
Ἀλλὰ τί πάθω Ὁρῶν γὰρ ὑμῶν τὴν φιληκοΐαν καὶ ἀκμάζοντα τὸν πόθον ἐπιδεικνυμένην βούλομαι καὶ τοῖς λειψάνοις ἐπεξελθεῖν καὶ κατὰ δύναμιν τὴν ἐμὴν ἑρμηνεῦσαι.
Τί ἐστι τὸ Ἑπτὰ ἐκδικούμενα παραλύσει Ἀλλὰ πάλιν δέδοικα μὴ τῷ πλήθει τῶν λεγομένων καὶ τὴν μνήμην καταχώσωμεν τῶν εἰρημένων καὶ προσκορεῖς ὑμῖν νομισθείημεν.
Ἀλλ' εἰ μὴ ἀπεκάμετε ἀνάσχεσθε καὶ διαλύσαντες τὸ προκείμενον οὕτω καταπαύσωμεν τὸν λόγον.
Καὶ εἶπεν αὐτῷ Κύριος ὁ Θεός Οὐχ οὕτω.
Πᾶς ὁ ἀποκτείνας Κάϊν ἑπτὰ ἐκδικούμενα παραλύσει.
Καὶ ἔθετο Κύριος ὁ Θεὸς σημεῖον τῷ Κάϊν τοῦ μὴ ἀνελεῖν αὐτὸν πάντα τὸν εὑρίσκοντα αὐτόν.
Τοῦτο δέδοικας φησὶ τοῦ μὴ ἀναιρεθῆναι Θάρσει ὅτι οὐκ ἔσται τοῦτο.
Καὶ γὰρ ὁ τοῦτο πεποιηκὼς ἑπτὰ τιμωρίαις ἑαυτὸν ὑπεύθυνον καταστήσει διά τοι τοῦτο καὶ σημεῖον ἐπιτίθημί σοι ὥστε μηδένα ἀγνοήσαντα καὶ ἀνελόντα σε ὑπεύθυνον ἑαυτὸν ταῖς τοιαύταις τιμωρίαις καταστῆσαι.
Ἀλλὰ σαφέστερον ὑμᾶς προσήκει διδάξαι πῶς ἑπτὰ τιμωρίαις ὑπεύθυνος γίνεται ὁ τὸν Κάϊν ἀνελών.
Ἀλλὰ προσέχετε παρακαλῶ.
Εἰ γὰρ μὴ νῦν καθάπερ ἐν ταῖς προλαβούσαις ἡμέραις εἰρήκαμεν πολλάκις πρὸς τὴν ὑμετέραν ἀγάπην ὅτε νηστείας καιρὸς καὶ τοσαύτης γαλήνης ἀπολαύομεν καὶ ἀπηλλαγμένοι τῶν λογισμῶν τῶν ταραττόντων ἡμῶν τὴν διάνοιαν τὰ ἐν ταῖς θείαις Γραφαῖς ἐγκείμενα κατανοήσωμεν μετὰ ἀκριβείας πότε δυνησόμεθα ταῦτα μαθεῖν ἐν ἑτέρῳ καιρῷ Διὸ παρακαλῶ καὶ δέομαι καὶ ἀντιβολῶ μονονουχὶ καὶ τῶν γονάτων ὑμῶν καθάπτομαι μετὰ συντεταμένης διανοίας τοῖς λεγομένοις προσέχωμεν ἵνα καρπωσάμενοί τι γενναῖον καὶ ὑψηλὸν οὕτως οἴκαδε ἐπανέλθωμεν.
Τί οὖν ἐστι τὸ Ἑπτὰ ἐκδικούμενα παραλύσει Πρῶτον μὲν ὁ τῶν ἑπτὰ ἀριθμὸς ἐπὶ πλήθους λαμβάνεται ἐν τῇ θείᾳ Γραφῇ καὶ τοῦτο πολλαχοῦ εὕροι τις ἂν οὕτω κείμενον ὡς τὸ Στείρα ἔτεκεν ἑπτὰ καὶ ὅσα τοιαῦτα.
Αἰνίττεται δὲ ἡμῖν ἐνταῦθα τοῦ τολμήματος τὸ μέγεθος καὶ ὅτι οὐχ ἕν ἐστι τὸ ἁμάρτημα τὸ παρ' ἐκείνου γεγονὸς ἀλλ' ἑπτὰ ἁμαρτήματα καὶ μεγάλην ἐφ' ἑκάστῳ ἁμαρτήματι τὴν τιμωρίαν ὤφειλεν ὑποσχεῖν.
Πῶς οὖν αὐτὰ ἀπαριθμησόμεθα Εἰ τοῦτο λογισόμεθα πρῶτον ὅτι ἐβάσκηνε τῷ ἀδελφῷ διὰ τὴν εὔνοιαν τὴν παρὰ τοῦ Θεοῦ ὅπερ καὶ μόνον προσὸν ἱκανὸν ἦν αὐτῷ τὸν ὄλεθρον ἐπαγαγεῖν δεύτερον ὅτι τὸν ἴδιον ἀδελφόν τρίτον ὅτι δόλον ἔῤῥαψε τέταρτον ὅτι τὸν φόνον ἔπραξε πέμπτον ὅτι τὸν ἀδελφὸν ἐφόνευσεν ἕκτον ὅτι πρῶτος τὸν φόνον εἰργάσατο ἕβδομον ὅτι τὸν Θεὸν ἐψεύσατο.
Παρηκολουθήσατε τοῖς ῥηθεῖσιν ἢ βούλεσθε ἄνωθεν αὐτὰ πάλιν ἀπαριθμησώμεθα ἵνα εἰδῆτε πῶς ἕκαστον τούτων καὶ μόνον ἱκανὸν ἦν τῆς μεγίστης αὐτὸν ἀξιῶσαι τιμωρίας Τίς γὰρ ἂν ἀξιώσειε συγγνώμης τὸν βασκήναντα τῷ ἀπολαύοντι τῆς παρὰ τοῦ Θεοῦ εὐνοίας Ἰδοὺ μία καὶ μεγίστη καὶ ἀσύγγνωστος ἁμαρτία.
Πάλιν αὕτη μείζων δείκνυται ὅταν ἀδελφὸς ᾖ ὁ βασκαινόμενος καὶ μηδὲν ἠδικηκώς.
Ἰδοὺ καὶ αὕτη πάλιν οὐχ ἡ τυχοῦσα ἁμαρτία.
Τρίτη πάλιν ὅτι δόλον ἔῤῥαψεν ἀπατήσας τὸν ἀδελφὸν καὶ ἑλκύσας εἰς τὸ πεδίον καὶ οὐδὲ αὐτὴν τὴν φύσιν αἰδεσθείς.
Τέταρτον ἁμάρτημα αὐτὸς ὁ φόνος ὃν εἰργάσατο Πέμπτον ὅτι ἀδελφὸν ἐφόνευσε τὸν τὰς αὐτὰς αὐτῷ λύσαντα ὠδῖνας.
Ἕκτον ὅτι πρῶτος τοῦ φόνου τὸ εἶδος εἰσήνεγκεν.
Ἕβδομον ὅτι ἐρωτώμενος παρὰ τοῦ Θεοῦ ψεύσασθαι ἐτόλμησεν.
Ὁ τοίνυν φησὶν ἀνελεῖν σε ἐπιχειρήσας ἑπτὰ τιμωρίαις ἑαυτὸν ὑπεύθυνον καταστήσει.
Μὴ τοίνυν δείδιθι τοῦτο.
Ἰδοὺ γὰρ καὶ σημεῖον ἐπιτίθημί σοι ὥστε μηδένα τῶν εὑρισκόντων σε ἀγνοῆσαι.
Ἡ γὰρ πάσης τῆς ζωῆς σου πάρεσις λυσιτελὴς ἔσται ταῖς μετὰ ταῦτα γενεαῖς καὶ ὅπερ μόνος μηδενὸς παρόντος ἔπραξας τοῦτο μαθήσονται πάντες ὁρῶντές σε στένοντα καὶ τρέμοντα καὶ μονονουχὶ βοῶντα διὰ τοῦ τρόμου τοῦ σωματικοῦ καὶ πᾶσι διαλεγόμενον καὶ λέγοντα μηδεὶς ἕτερος τοιαῦτα τολμήσῃ οἷάπερ ἐγὼ ἵνα μὴ τοιαύτην δέξηται τιμωρίαν.
Ταῦτα ἀκούοντες ἀγαπητοὶ μὴ ἁπλῶς παρατρέχωμεν τὰ εἰρημένα μηδὲ τοῦτο μόνον σκοπῶμεν εἰ καθ' ἑκάστην ἐνταῦθα συνερχόμενοι πνευματικῆς τραπέζης ἀπολαύομεν οὐδὲν γὰρ ὄφελος τῆς ἀκροάσεως μόνης ἄνευ τῆς διὰ τῶν ἔργων ὑπακοῆς.
Ἀλλ' ἐννοοῦντες πόθεν εἰς ταύτην τὴν ἀσύγγνωστον καὶ χαλεπὴν ἁμαρτίαν συνήλασεν ἑαυτὸν ὁ Κάϊν καὶ ὅτι ἀπὸ τοῦ φθονῆσαι τὸν μηδ' ὅλως αὐτὸν ἀδικῆσαί ποτε ἐπιχειρήσαντα τὴν τοιαύτην εἴσπραξιν μᾶλλον δὲ ἀναίρεσιν εἰς τὸν ἴδιον ἀδελφὸν τετόλμηκε μὴ τὸ κακῶς φεύγωμεν ἀλλὰ μᾶλλον τὸ κακῶς ἑτέροις διατεθῆναι.
Ἐκεῖνος γάρ ἐστιν ὄντως ὁ κακῶς πεπονθὼς ὁ τὸν πλησίον ἑαυτοῦ κατεργάζεσθαι βουλόμενος.
Καὶ ἵνα μάθῃς ὅτι τοῦτό ἐστιν ἀληθὲς ὅρα μοι ἐνταῦθα τίς ἐστιν ὁ κακῶς πεπονθὼς ὁ ἀνελὼν ἢ ὁ ἀναιρεθείς Δῆλον ὅτι ὁ ἀνελών.
Διὰ τί Ὅτι ὁ μὲν ἀναιρεθεὶς καὶ μέχρι τοῦ νῦν ᾄδεται παρὰ τοῖς ἁπάντων στόμασι καὶ ἀνακηρύττεται καὶ στεφανοῦται ὡς τῆς ἀληθείας πρωτόμαρτυς καθάπερ φησὶ καὶ ὁ μακάριος Παῦλος Ἀποθανὼν Ἄβελ ἔτι λαλεῖ.
Ὁ δὲ ἀνελὼν καὶ τότε μὲν ἐλεεινότερον πάντων ἀνθρώπων βίον ἔζη μετὰ δὲ ταῦτα παρὰ πάντων ταῖς κατηγορίαις βάλλεται καὶ ὡς βδελυκτὸς παρὰ τῷ Θεῷ καὶ κατηραμένος ὑπὸ τῆς θείας Γραφῆς παραδειγματίζεται καὶ ταῦτα μὲν ἐν τῷ παρόντι καὶ συγκαταλυομένῳ βίῳ τὰ δὲ ἐν τῷ μέλλοντι αἰῶνι ἀπαντῆσαι ἀμφοτέροις ὀφείλοντα καὶ καταλλήλως ἑκάστῳ τῆς ἑαυτοῦ πράξεως ἀπολαβεῖν παρὰ τοῦ δικαίου κριτοῦ τίς λόγος παραστῆσαι δυνήσεται ἢ τὰ ἀγαθὰ ἢ τὰ ἐναντία Οὐκ ἔστιν οὐδεὶς οὔτε τὰ χρηστὰ οὔτε τὰ λυπηρά.
Καὶ γὰρ ἐκεῖνον μὲν ἡ βασιλεία τῶν οὐρανῶν καὶ αἰώνιοι σκηναὶ καὶ οἱ χοροὶ πατριαρχῶν προφητῶν τε καὶ ἀποστόλων καὶ πάντων τῶν ἁγίων ὅμιλος ὑποδέξονται συμβασιλεύσοντα εἰς αἰῶνας ἀτελευτήτους τῷ βασιλεῖ Χριστῷ Ἰησοῦ τῷ τοῦ Θεοῦ μονογενεῖ Υἱῷ καὶ Θεῷ τοῦτον δὲ ἡ γέεννα τοῦ πυρὸς καὶ τὰ ἄλλα ἅπαντα ἀθάνατα βασανιστήρια διαδέξονται εἰς αἰῶνας ἀπεράντους τιμωρούμενον μετὰ καὶ πάντων τῶν τὰ παραπλήσια αὐτῷ πεπραχότων καὶ μάλιστα τοὺς μετὰ ταῦτα τοῖς αἰσχίστοις πάθεσιν ἁλόντας ὅσῳ καὶ μείζων ἡ τιμωρία παρὰ τοῦ κοινοῦ Δεσπότου ἐκφέρεται.
Ἄκουε γὰρ τοῦ μακαρίου Παύλου λέγοντος Ὅσοι γὰρ ἀνόμως ἥμαρτον ἀνόμως καὶ ἀπολοῦνται τουτέστιν ἐλαφροτέραν ὑποστήσονται τὴν τιμωρίαν διὰ τὸ μὴ ἔχειν ἔλεγχον τὴν ἐκ τοῦ νόμου ἀπειλήν τε καὶ διόρθωσιν Καὶ ὅσοι ἐν νόμῳ ἥμαρτον διὰ νόμου κριθήσονται.
Οὗτοι δὲ φησὶν οἱ καὶ μετὰ τὴν ἐκ τοῦ νόμου βοήθειαν τὰ αὐτὰ ἐκείνοις πεπραχότες βαρυτέρας καὶ ἀφορητοτέρας ὑπομένουσι καὶ τὰς κολάσεις.
Καὶ μάλα εἰκότως ὅτι οὔτε ὁ νόμος οὔτε τὸ ἑτέρους ἰδεῖν τοσούτοις κακοῖς ὑποβληθέντας σωφρονεστέρους αὐτοὺς ἢ ἐπιεικεστέρους ἀπειργάσατο.
Διὸ παρακαλῶ κἂν γοῦν ἀπὸ τοῦ νῦν τοῖς ἑτέρων παιδεύμασι σωφρονίσωμεν ἑαυτοὺς καὶ τὸν βίον τὸν ἑαυτῶν ἰθύνωμεν πρὸς τὴν τοῦ Κυρίου ὑποταγὴν τοῖς αὐτοῦ ὑπείκοντες νόμοις καὶ μήτε φθόνος μήτε βασκανία μήτε ὁ τῶν σωμάτων ἔρως μήτε ἡ τοῦ παρόντος βίου δόξα τε καὶ δυναστεία μήτε ἡ τῆς γαστρὸς ἡδονὴ μήτε ἄλλη τις ἄτοπος ἐπιθυμία κατακυριευέτω ἡμῶν τῶν ἐν τῇ ψυχῇ λογισμῶν ἀλλ' ἐκκαθάραντες ἑαυτοὺς ἀπὸ πάσης ἰλύος καὶ τύρβης βιωτικῆς καὶ πολλὰ χαίρειν εἰπόντες τοῖς αἰσχίστοις καὶ ἀτοπωτάτοις πάθεσι πρὸς τὴν μακαρίαν ἐκείνην ζωὴν ἐπειχθῶμεν καὶ τὰ ἀπόῤῥητα ἀγαθὰ ἃ ἡτοίμασεν ὁ Θεὸς τοῖς ἀγαπῶσιν αὐτόν ὧν γένοιτο πάντας ἡμᾶς ἀξιωθῆναι χάριτι καὶ φιλανθρωπίᾳ τοῦ Κυρίου ἡμῶν Ἰησοῦ Χριστοῦ μεθ' οὗ τῷ Πατρὶ ἅμα τῷ ἁγίῳ Πνεύματι δόξα κράτος τιμὴ νῦν καὶ ἀεὶ καὶ εἰς τοὺς αἰῶνας τῶν αἰώνων.
Φέρε πάλιν τῆς ἀκολουθίας σήμερον τῶν ἀνεγνωσμένων ἁψάμενοι ἐντεῦθεν ὑμῖν τὴν διδασκαλίαν παραθῶμεν καὶ ἐκ τῆς βίβλου τοῦ μακαρίου Μωϋσέως τὴν συνήθη διάλεξιν πρὸς ὑμᾶς ποιησώμεθα μᾶλλον δὲ ἐκ τῶν τοῦ Πνεύματος λογίων ἅπερ διὰ τῆς τούτου γλώττης ἡμᾶς ἐδίδαξεν ἡ θεία χάρις.
Ἀλλ' ἵνα σαφέστερος ὑμῖν γένηται ὁ λόγος ἀναγκαῖον ὑπομνῆσαι τὴν ὑμετέραν ἀγάπην τῶν ἤδη ῥηθέντων καὶ ὅπου τὴν διδασκαλίαν κατελύσαμεν ἵνα ἐκεῖθεν αὐτὴν σήμερον ἀναλαβόντες οὕτω τῆς ἀρχῆς τῶν ἀνεγνωσμένων ἁψώμεθα.
Ἴστε γὰρ ὅτι τὴν κατὰ τὸν Ἄβελ ὑπόθεσιν κινήσαντες ἐδείκνυμεν ἐξ αὐτῶν τῶν γεγενημένων καὶ ἐξ ὧν ἕκαστος τὰς θυσίας αὐτῶν προσήνεγκε τῷ Δεσπότῃ ὅπως ἔγκειται τῇ ἡμετέρᾳ φύσει ἡ γνῶσις τῶν πρακτέων καὶ τῶν μὴ πρακτέων καὶ ὅτι αὐτεξουσίους ἡμᾶς εἰργάσατο ὁ τῶν ἁπάντων δημιουργὸς καὶ πανταχοῦ ἀπὸ τῆς γνώμης τῆς ἡμετέρας ἢ κατακρίνει ἢ στεφανοῖ  καὶ ὅτι ἐντεῦθεν ὑπὸ βασκανίας κινηθεὶς ὁ Κάϊν ἐπὶ τὸν τοῦ ἀδελφοῦ φόνον ὥρμησε καὶ μετὰ τὴν ἀνοσίαν ταύτην πρᾶξιν βουλομένου τοῦ Θεοῦ ἐκκαλέσασθαι αὐτὸν εἰς ἐξομολόγησιν τῶν ἡμαρτημένων οὐδὲ οὕτω τὸ φάρμακον τῆς ἰατρείας ἐδέξατο ἀλλὰ τῷ μυσαρῷ ἐκείνῳ φόνῳ τὸ ψεῦδος συνάψας τὴν χαλεπὴν ἐκείνην τιμωρίαν ἐπεσπάσατο καὶ γυμνὸν καὶ ἔρημον ἑαυτὸν κατέστησε τῆς ἄνωθεν ῥοπῆς ὑπόδειγμα σωφρονισμοῦ πᾶσι τοῖς μετὰ ταῦτα προκείμενος καὶ διὰ τῆς ἀποφάσεως ἧς ἐδέξατο παντὶ τῷ τῶν ἀνθρώπων γένει διαλεγόμενος καὶ μονονουχὶ βοῶν καὶ λέγων μηδεὶς ὑμῶν τοιοῦτόν τι τολμήσῃ ποτὲ ἵνα μὴ τοῖς τοιούτοις περιπέσῃ.
Εἴδετε Δεσπότου φιλανθρωπίαν ὅπως διὰ τῆς εἰς ἐκεῖνον τιμωρίας οὐκ ἐκεῖνον μόνον σωφρονίσαι ἠβουλήθη ἀλλὰ καὶ τοὺς εἰς τὸ ἑξῆς ἅπαντας διδάξαι πάντῃ φεύγειν τὸ τολμηθὲν τοῦτο ἐπιχείρημα Φέρε λοιπὸν τῶν ἑξῆς ἁψώμεθα καὶ ἴδωμεν τί καὶ σήμερον διηγεῖται ἡμῖν ὁ μακάριος οὗτος προφήτης ὑπὸ τῆς τοῦ Πνεύματος ἐνηχούμενος ἐνεργείας.
Ἐπειδὴ γὰρ ἀπόφασιν ἐδέξατο ὁ Κάϊν Ἐξῆλθε φησὶν ἀπὸ προσώπου τοῦ Θεοῦ.
Τί ἐστιν Ἐξῆλθεν ἀπὸ προσώπου τοῦ Θεοῦ Τουτέστιν ἐγυμνώθη τῆς παρ' αὐτοῦ προστασίας διὰ τὴν μυσαρὰν ἐκείνην πρᾶξιν.
Καὶ ᾤκησεν ἐν γῇ Ναῒδ κατέναντι Ἐδέμ.
Λέγει ἡμῖν καὶ τὸν τόπον ἔνθα λοιπὸν τὴν κατοίκησιν ἐποιήσατο καὶ διδάσκει πῶς καὶ οὗτος οὐ πόῤῥω τοῦ παραδείσου διῆγεν ἵνα κατέναντι αὐτοῦ ὢν διηνεκῆ τὴν ὑπόμνησιν ἔχῃ καὶ τῶν τῷ πατρὶ συμβεβηκότων διὰ τὴν παράβασιν καὶ τοῦ μεγέθους τῶν αὐτῷ τετολμημένων τὴν τοσαύτην τιμωρίαν ἣν ἐδέξατο μηδὲ τῇ τοῦ πατρὸς τιμωρίᾳ σωφρονισθείς.
Καὶ αὐτὸς δὲ ὁ τόπος ἔνθα κατῴκει ὑπόμνησις ἀδιάλειπτος ἦν οὐκ αὐτῷ μόνῳ ἀλλὰ καὶ ταῖς μετὰ ταῦτα γενεαῖς τοῦ σάλου καὶ τοῦ τρόμου.
Τὸ γὰρ Ναῒδ ὄνομα Ἑβραϊκὴ λέξις ἐστὶν ἑρμηνεύεται δὲ σάλος.
Ἵν' οὖν ὥσπερ ἐν στήλῃ χαλκῇ ἀνέκλειπτον ἔχῃ καὶ ἀπὸ τοῦ τόπου τὴν κατηγορίαν ἐκεῖ αὐτὸν κατῴκισεν.
Εἶτά φησι Καὶ ἔγνω Κάϊν τὴν γυναῖκα αὐτοῦ καὶ συλλαβοῦσα ἔτεκε τὸν Ἐνώχ.
Θνητοὶ λοιπὸν γεγονότες εἰκότως περὶ τὴν τῶν τέκνων διαδοχὴν τὴν ἅπασαν σπουδὴν εἶχον.
Ἀλλ' ἴσως εἴποι τις ἄν πῶς οὐδαμοῦ τῆς Γραφῆς μνημονευσάσης ἑτέρας γυναικὸς ὁ Κάϊν ἔσχε τὴν γυναῖκα Μή σε ξενίσῃ τοῦτο ἀγαπητέ.
Οὐδαμοῦ γὰρ θηλειῶν τέως κατάλογον ποιεῖται μετὰ ἀκριβείας ἀλλὰ τὸ περιττὸν φυγοῦσα ἡ θεία Γραφὴ ἐκ μέρους τῶν ἀῤῥένων μνημονεύει καὶ οὐδὲ αὐτῶν πάντων ἀλλὰ συντομώτερον ἡμῖν διηγεῖται λέγουσα ὅτι ὁ δεῖνα ἐγέννησεν υἱοὺς καὶ θυγατέρας καὶ ἀπέθανεν.
Εἰκὸς οὖν καὶ νῦν τὴν Εὔαν καὶ θυγατέρα τεκεῖν μετὰ τὸν Κάϊν καὶ τὸν Ἄβελ ἣν εἰς γυναῖκα ἔλαβε Κάϊν.
Ἐπειδὴ γὰρ προοίμια ἦν καὶ ἔδει λοιπὸν αὐξηθῆναι τὸ γένος καὶ ταῖς ἀδελφαῖς συγγενέσθαι συνεχώρουν.
Διά τοι τοῦτο καταλιποῦσα ἡ Γραφὴ ἡμῖν συνιδεῖν τὸ ἀκόλουθον τοῦτο μόνον διηγεῖται λέγουσα Καὶ ἔγνω Κάϊν τὴν γυναῖκα αὐτοῦ καὶ συλλαβοῦσα ἔτεκε τὸν Ἐνώχ καὶ ἦν οἰκοδομῶν πόλιν ἐπὶ τῷ ὀνόματι τοῦ υἱοῦ αὐτοῦ Ἐνώχ.
Ὅρα πῶς σοφίζονται λοιπὸν κατὰ μικρόν.
Ἐπειδὴ γὰρ θνητοὶ γεγόνασι διηνεκῆ αὐτῶν σώζεσθαι τὴν μνήμην βούλονται ἀπό τε τῶν τικτομένων ἀπό τε τῆς ὀνομασίας τῶν τόπων οἷς τὰς προσηγορίας ἐπιτιθέασι τῶν παίδων.
Ταῦτα πάντα ὑπομνήματα ἄν τις εἴποι δικαίως εἶναι τῶν ἡμαρτημένων αὐτοῖς καὶ τῆς ἐκπτώσεως τῆς δόξης ἐκείνης ἐν ᾗ τυγχάνοντες οὐδενὸς τούτων ἐδέοντο ὅ τε Ἀδὰμ ἥ τε Εὔα ἀλλ' ἀνωτέρω πάντων καθειστήκεσαν.
Ἐγεννήθη δὲ τῷ Ἐνὼχ φησὶ Γαϊδὰδ καὶ Γαϊδὰδ ἐγέννησε τὸν Μαλελεὴλ καὶ Μαλελεὴλ ἐγέννησε τὸν Μαθουσάλα καὶ Μαθουσάλα ἐγέννησε τὸν Λάμεχ.
Ὁρᾷς πῶς παρέδραμε τὰς γενεαλογίας τῶν ἀῤῥένων μόνον μνημονεύσας ὁ μακάριος οὗτος καὶ οὐδαμοῦ τῶν θηλειῶν ἐπιμνησθείς.
Ἀλλὰ καθάπερ ἐπὶ τοῦ Κάϊν εἶπεν ὅτι Ἔγνω γυναῖκα αὐτοῦ μηδὲν διδάξας ἡμᾶς μηδὲ εἰπὼν πόθεν ἔσχε τὴν γυναῖκα οὕτω δὴ καὶ ἐνταῦθα πάλιν φησί Καὶ ἔλαβεν ἑαυτῷ Λάμεχ δύο γυναῖκας ὄνομα τῇ μιᾷ Ἀδὰ καὶ ὄνομα τῇ δευτέρᾳ Σελλά.
Καὶ ἔτεκεν Ἀδὰ φησὶ τὸν Ἰωβήλ οὗτος ἦν πατὴρ οἰκούντων ἐν σκηναῖς κτηνοτρόφων.
Καὶ ὄνομα τῷ ἀδελφῷ αὐτοῦ Ἰουβάλ οὗτος ἦν ὁ καταδείξας ψαλτήριον καὶ κιθάραν.
Σκόπει τῆς Γραφῆς τὴν ἀκρίβειαν.
Ἐδίδαξεν ἡμᾶς καὶ τὰ ὀνόματα τῶν τεχθέντων ὑπὸ τῆς γυναικὸς τοῦ Λάμεχ καὶ τίνα τὰ ἐπιτηδεύματα ἔσχον καὶ ὅτι ὁ μὲν περὶ τὴν κτηνοτροφίαν ἑαυτὸν ἐξέδωκεν ὁ δὲ ἐπενόησε ψαλτήριον καὶ κιθάραν.
Σελλὰ δὲ φησὶν ἔτεκε καὶ αὐτὴ τὸν Θοβὲλ καὶ ἦν σφυροκόπος χαλκεὺς χαλκοῦ καὶ σιδήρου.
Πάλιν καὶ τοῦ παρὰ τῆς Σελλᾶς τεχθέντος τὸ ἐπιτήδευμα ἡμῖν ἐδήλωσεν ὅτι τὴν χαλκευτικὴν τέχνην εἵλετο.
Ὅρα πῶς κατὰ μικρὸν τὰ τῆς συστάσεως τοῦ τῶν ἀνθρώπων γένους ᾠκονόμητο.
Καὶ πρῶτον μὲν ὁ Κάϊν τῷ ὑπ' αὐτοῦ τεχθέντι τὴν ὑπ' αὐτοῦ οἰκοδομουμένην πόλιν ἐπωνόμασεν.
Εἶτα οἱ ὑπὸ τῶν γυναικῶν τοῦ Λάμεχ τεχθέντες ὁ μὲν τῇ κτηνοτροφίᾳ ἑαυτὸν ἐξέδωκεν ὁ δὲ ἕτερος τὴν χαλκευτικὴν εἵλετο ὁ δὲ ψαλτήριον καὶ κιθάραν κατέδειξεν.
Ἀδελφὴ δὲ φησὶ Θόβελ Νοεμάν.
Τί τὸ καινὸν καὶ παράδοξον Νῦν γὰρ ἡμῖν πρῶτον δείκνυται θηλείας μνήμην ὀνομαστὶ ποιησάμενος.
Οὐχ ἁπλῶς οὐδὲ εἰκῆ ἀλλά τι κεκρυμμένον ἡμῖν ἐντεῦθεν ἐμφαίνων τοῦτο πεποίηκεν ὁ μακάριος προφήτης ὅπερ εἰς ἕτερον καιρὸν ὑμῖν ταμιευσάμενοι νῦν τῆς ἀκολουθίας ἐχώμεθα οὐδὲ γὰρ τὸ τυχόν ἐστι τὸ ἐπαγόμενον ἀλλὰ καὶ σφόδρα πολλοῦ τοῦ ἀγῶνος δεόμενον καὶ ἀκριβεστέρας τῆς ἑρμηνείας ὥστε δυνηθῆναι μετὰ σαφηνείας ἅπαντα διερευνησαμένους πολλὴν ἡμῖν τὴν ὠφέλειαν ἐντεῦθεν παρασχεῖν.
Εἶπε γὰρ φησὶ Λάμεχ ταῖς ἑαυτοῦ γυναιξὶν Ἀδᾷ καὶ Σελλᾷ Ἀκούσατέ μου τῆς φωνῆς γυναῖκες Λάμεχ ἐνωτίσασθέ μου τοὺς λόγους ὅτι ἄνδρα ἀπέκτεινα εἰς τραῦμα ἐμοὶ καὶ νεανίσκον εἰς μώλωπα ἐμοί.
Ὅτι ἑπτάκις ἐκδεδίκηται ἐκ Κάϊν ἐκ δὲ Λάμεχ ἑβδομηκοντάκις ἑπτά.
Συντείνατέ μοι τὴν διάνοιαν παρακαλῶ καὶ πάντα τὸν βιωτικὸν λογισμὸν ἀπωσάμενοι μετὰ ἀκριβείας τὰ εἰρημένα διερευνησώμεθα ἵνα μηδὲν ἡμᾶς λαθεῖν δυνηθῇ ἀλλ' ὅσον ἡμῖν οἷόν τε πρὸς τὸ βάθος αὐτὸ καθιέντες ἑαυτοὺς θηρᾶσαι δυνηθῶμεν τὸν ἐγκεκρυμμένον θησαυρὸν τοῖς βραχέσι τούτοις ῥήμασιν.
Εἶπε δὲ φησὶ Λάμεχ ταῖς ἑαυτοῦ γυναιξὶν Ἀδᾷ καὶ Σελλᾷ Ἀκούσατέ μου τῆς φωνῆς γυναῖκες Λάμεχ ἐνωτίσασθέ μου τοὺς λόγους.
Σκόπει μοι εὐθέως ἐκ προοιμίων πόσον ὤνησε τοῦτον ἡ εἰς τὸν Κάϊν γεγενημένη τιμωρία.
Οὐ μόνον γὰρ οὐ περιμένει τὸν παρ' ἑτέρου ἔλεγχον ὡς τῷ αὐτῷ ἁμαρτήματι ἢ καὶ χείρονι περιπεσὼν ἀλλὰ καὶ μηδενὸς ἐγκαλοῦντος μηδὲ ἐπιτιμῶντος αὐτὸς ἑαυτὸν κατάδηλον ποιεῖ καὶ ἐξαγορεύει τὰ εἰργασμένα καὶ ταῖς γυναιξὶ διηγεῖται τοῦ πλημμελήματος τὸ μέγεθος μονονουχὶ ἐκεῖνο πληρῶν τὸ εἰρημένον παρὰ τοῦ προφήτου ὅτι Δίκαιος ἑαυτοῦ κατήγορος ἐν πρωτολογίᾳ.
Μέγιστον γάρ ἐστιν εἰς διόρθωσιν τῶν ἡμαρτημένων ἡ ὁμολογία.
Ὥσπερ οὖν βαρύτερον τῶν ἡμαρτημένων τυγχάνει τὸ μετὰ τὴν πρᾶξιν τῆς ἁμαρτίας ἐπὶ τὴν ἄρνησιν ἔρχεσθαι ὅπερ καὶ ὁ ἀδελφοκτόνος ἐκεῖνος πέπονθε καὶ ἐρωτώμενος παρὰ τοῦ φιλανθρώπου Θεοῦ οὐ μόνον οὐχ ὡμολόγησε τὸ ὑπ' αὐτοῦ τολμηθὲν ἀλλὰ καὶ ἐτόλμησε ψεύσασθαι Θεῷ καὶ διὰ τοῦτο παραταθῆναι αὐτοῦ τὴν ζωὴν ἐποίησε.
Ὁ τοίνυν Λάμεχ τοῖς αὐτοῖς περιπεσὼν καὶ εἰς ἐκείνην ἐλθὼν τὴν ἔννοιαν ὅτι ἐκεῖνον ἡ ἄρνησις χαλεπωτέραν δέξασθαι παρεσκεύασε τὴν τιμωρίαν καλέσας τὰς ἑαυτοῦ γυναῖκας οὐδενὸς καταναγκάζοντος οὐδὲ διελέγχοντος αὐτὸς διὰ τῆς οἰκείας γλώττης καὶ τὴν ὁμολογίαν τῶν ἡμαρτημένων ποιεῖται καὶ συγκρίνων τὰ ὑπ' αὐτοῦ εἰργασμένα τοῖς παρὰ τοῦ Κάϊν πεπραγμένοις ἑαυτῷ τὴν τιμωρίαν ὁρίζει.
Εἶδες κηδεμονίαν Δεσπότου πῶς καὶ αἱ τιμωρίαι αὐτοῦ φιλανθρωπίας ὑποθέσεις εἰσὶ καὶ ὅτι οὐ μέχρι τοῦ τὴν τιμωρίαν δεχομένου τὰ τῆς φιλανθρωπίας ἵσταται ἀλλὰ καὶ τοῖς λοιποῖς χρήσιμον κατασκευάζει τὸ φάρμακον εἰ βουληθεῖεν τὴν ἐξ αὐτοῦ ὠφέλειαν καρπώσασθαι Πόθεν γὰρ εἰπέ μοι ὁ Λάμεχ ἑτέρωθεν ἐπὶ τὴν τοσαύτην ἐξομολόγησιν ἐπείχθη εἰ μὴ τὴν ἐκ τῶν ἐκείνῳ συμβάντων ὑπόμνησιν εἶχε διηνεκῶς αὐτοῦ τὴν διάνοιαν κατασείουσαν Εἶπε φησίν Ἀκούσατέ μου τῆς φωνῆς καὶ ἐνωτίσασθέ μου τοὺς λόγους.
Ὅρα πῶς καθ' ἑαυτὸν δικαστήριον καθίσας οὕτω τὴν παράκλησιν αὐταῖς προσάγει ὥστε μὴ παρέργως δέξασθαι τὰ λεγόμενα.
Τὸ γὰρ εἰπεῖν Ἀκούσατέ μου τῆς φωνῆς καὶ ἐνωτίσασθέ μου τοὺς λόγους τοῦτο δηλοῦντός ἐστι Συντείνατε ὑμῶν φησὶ τὴν διάνοιαν καὶ μετὰ ἀκριβείας προσέχετε οἷς ἐρεῖν μέλλω.
Οὐδὲ γὰρ περὶ τῶν τυχόντων ὑμῖν διαλέξομαι ἀλλὰ πράγματα ὑμῖν ἐξαγορεύσω λανθάνοντα καὶ ἃ μηδεὶς ἕτερος οἶδεν ἀλλ' ἢ μόνος ἐγὼ καὶ ὁ ἀκοίμητος ἐκεῖνος ὀφθαλμὸς ὃν δεδοικὼς σπεύδω καὶ ἐπείγομαι φανερὰ ὑμῖν καταστῆσαι τὰ ὑπ' ἐμοῦ πεπραγμένα καὶ ὅσαις τιμωρίαις ἑαυτὸν ὑπεύθυνον κατέστησα διὰ τῶν ἀνοσίων πράξεων.
Ὅτι ἄνδρα ἀπέκτεινα φησὶν εἰς τραῦμα ἐμοὶ καὶ νεανίσκον εἰς μώλωπα ἐμοί.
Ὅτι ἑπτάκις ἐκδεδίκηται ἐκ Κάϊν ἐκ δὲ Λάμεχ ἑβδομηκοντάκις ἑπτά.
Μέγα τὸ εἰρημένον καὶ σφόδρα μέγα καὶ πολλὴ τοῦ ἀνδρὸς ἡ εὐγνωμοσύνη.
Οὐ μόνον γὰρ ὁμολογεῖ τὸ γεγονὸς καὶ τοὺς φόνους εἰς μέσον ἄγει οὓς εἰργάσατο ἀλλὰ καὶ διὰ τῆς συγκρίσεως τῶν ὑπ' ἐκείνου καὶ ὑπ' αὐτοῦ γεγονότων τὸ ἐπιτίμιον ἑαυτῷ ἐπιτίθησι.
Ποίας γὰρ ἂν εἴη φησὶ συγγνώμης ἄξιος ὁ μηδὲ τῇ ἑτέρου τιμωρίᾳ σωφρονισθεὶς ἀλλὰ καὶ ἔναυλον ἔχων τὴν μνήμην καὶ πρὸς ἐπὶ τούτοις διπλοῦν ἐργασάμενος φόνον Ὅτι ἄνδρα φησὶν ἀπέκτεινα εἰς τραῦμα ἐμοὶ καὶ νεανίσκον εἰς μώλωπα ἐμοί.
Οὐ τοσοῦτον ἠδίκησα φησὶν ἐκείνους οὓς ἀνεῖλον ὅσον ἐμαυτόν.
Εἰς ἄφυκτον γὰρ τιμωρίαν ἑαυτὸν ἐνέβαλον ἁμαρτήματα ἐργασάμενος συγγνώμης ἐπέκεινα.
Εἰ γὰρ ἐκεῖνος ὑπὲρ τοῦ ἑνὸς φόνου ἑπτὰ τιμωρίαις ὑπεύθυνος γέγονεν ἐγὼ δίκαιος ἂν εἴην ἑβδομηκοντάκις ἑπτὰ τιμωρίας ὑποσχεῖν.
Τίνος ἕνεκεν καὶ διὰ τί Εἰ γὰρ καὶ φόνον ἐκεῖνος εἰργάσατο καὶ ἀδελφοῦ φόνον ἀλλ' οὐδένα οὐδέποτε πρότερον θεασάμενος τοῦτο πεποιηκότα οὐδὲ κατιδὼν ἕτερον διὰ τὴν πρᾶξιν τιμωρηθέντα καὶ τοσαύτης πειραθέντα τῆς ἀγανακτήσεως ἅπερ ἀμφότερα ἐμοὶ αὔξει τὰς τιμωρίας ὅτι καὶ πρὸ τῶν ὀφθαλμῶν ἔχων τὸ ὑπ' ἐκείνου τολμηθὲν καὶ τὴν τιμωρίαν ὁρῶν οὕτως ἀνήκεστον οὖσαν οὐδὲ οὕτως ἐσωφρονίσθην.
Διὰ τοῦτο κἂν ἑβδομηκοντάκις ἑπτὰ τιμωρίας ἐκείνου ὑποσταίην οὐδὲ οὕτω τὴν ἀξίαν δώσω δίκην.
Ὁρᾷς ἀγαπητὲ πῶς αὐτεξούσιον ἡμῶν τὴν γνώμην ὁ Θεὸς ἐδημιούργησε καὶ ὥσπερ ῥᾳθυμοῦντες ὑποσκελιζόμεθα οὕτω καὶ νῆψαι βουληθέντες συνορῶμεν τὸ δέον Τίς γὰρ εἰπέ μοι τοῦτον ἐπὶ τὴν τοσαύτην ἐξομολόγησιν κατήπειγεν Οὐδεὶς ἕτερος ἀλλ' ἢ τὸ συνειδὸς καὶ ὁ δικαστὴς ἐκεῖνος ὁ ἀδέκαστος.
Ἐπειδὴ γὰρ εἰς ῥᾳθυμίαν ἀποκλίνας εἰς ἔργον ἤγαγε τὴν κακὴν ἐπιχείρησιν εὐθέως κατεξανέστη τὸ συνειδὸς καταβοῶν καὶ τῶν ἁμαρτηθέντων τὸ μέγεθος καὶ ὅσαις τιμωρίαις ἑαυτὸν ὑπεύθυνον εἰργάσατο.
Τοιοῦτον γὰρ ἡ ἁμαρτία πρὶν ἢ μὲν γὰρ παραχθῆναι καὶ εἰς ἔργον ἐλθεῖν σκοτοῖ τὸν λογισμὸν καὶ ἀπατᾷ τὴν διάνοιαν ἐπὰν δὲ τελειωθῇ τότε δήλην ἡμῖν τὴν αὐτῆς ἀτοπίαν καθίστησι καὶ ἡ βραχεῖα ἐκείνη καὶ ἄτοπος ἡδονὴ διηνεκῆ τὴν ὀδύνην ἡμῖν ἀντίθησι καὶ τοῦ συνειδότος ἀφαιρεῖται τὴν παῤῥησίαν καὶ αἰσχύνῃ περιβάλλει τὸν ἁλόντα.
Ὁ γὰρ φιλάνθρωπος Δεσπότης τοιοῦτον ἡμῖν τὸν κατήγορον τοῦτον ἐπέστησεν ὡς μηδέποτε ἠρεμεῖν ἀλλ' ἀδιαλείπτως συνόντα καταβοᾷν καὶ δίκην ἀπαιτεῖν τῶν πεπλημμελημένων.
Καὶ τοῦτο ἄν τις ἴδοι σαφῶς ἐξ αὐτῶν τῶν πραγμάτων.
Ὁ γὰρ πόρνος ἢ ὁ μοιχὸς ἢ ὁ ἕτερόν τι τοιοῦτον εἰργασμένος κἂν πάντας λαθεῖν δυνηθῇ οὐδὲ οὕτως ἐν ἠρεμίᾳ διάγει ἀλλ' ἔχων τοῦτον τὸν σφοδρὸν κατήγορον τὰς ὑποψίας δέδοικε τὰς σκιὰς τρέμει τοὺς εἰδότας τοὺς οὐκ εἰδότας διηνεκῆ χειμῶνα ἔχων ἐν ψυχῇ καὶ κύματα ἐπάλληλα.
Καὶ οὔτε ὕπνος τῷ τοιούτῳ ἡδὺς ἀλλὰ φόβου καὶ δειμάτων πεπληρωμένος οὔτε τροφὴ ἡδονὴν ἔχουσα οὔτε διάλεξις φίλων τὸν τοιοῦτον μεταγαγεῖν δυνήσεται ἢ ἀπαλλάξαι τοῦ ἀγῶνος τοῦ ἐπικειμένου ἀλλὰ καθάπερ δήμιον περιφέρων καταξαίνοντα αὐτὸν καὶ μαστίζοντα διηνεκῶς οὕτω μετὰ τὴν ἄτοπον πρᾶξιν ἐκείνην περιέρχεται οὐδενὸς εἰδότος τὰς ἀφορήτους ἐκείνας τιμωρίας ὑπέχων καὶ δικαστὴς ἑαυτοῦ γινόμενος καὶ κατήγορος.
Ἀλλ' ὁ ταῦτα εἰργασμένος ἐὰν βουληθῇ εἰς δέον χρήσασθαι τῇ ἀπὸ τοῦ συνειδότος βοηθείᾳ καὶ ἐπὶ τὴν ἐξομολόγησιν τῶν πεπραγμένων ἐπειχθῆναι καὶ τῷ ἰατρῷ δεῖξαι τὸ ἕλκος τῷ θεραπεύοντι καὶ μὴ ὀνειδίζοντι καὶ τὰ παρ' ἐκείνου φάρμακα δέξασθαι καὶ μόνος αὐτῷ διαλεχθῆναι μηδενὸς εἰδότος καὶ πάντα εἰπεῖν μετὰ ἀκριβείας ταχεῖαν ποιήσεται τὴν διόρθωσιν τῶν ἐπταισμένων.
Ἡ γὰρ ὁμολογία τῶν ἡμαρτημένων ἀφανισμὸς γίνεται τῶν πλημμελημάτων.
Εἰ γὰρ δὴ ὁ Λάμεχ οὗτος ταῖς ἑαυτοῦ γυναιξὶ τοὺς παρ' αὐτοῦ γενομένους φόνους ἐξαγορεῦσαι οὐ παρῃτήσατο ποίας ἂν εἴημεν συγγνώμης ἄξιοι τῷ πάντα μετὰ ἀκριβείας εἰδότι τὰ ἡμέτερα πλημμελήματα μὴ βουλόμενοι ἐξαγορεύειν τὰ ἡμαρτημένα Μὴ γὰρ ἐπειδὴ ἀγνοεῖ μαθεῖν βούλεται Οὐκ ἐπειδὴ ἀγνοεῖ τὴν παρ' ἡμῶν ὁμολογίαν ἐπιζητεῖ ὁ πάντα εἰδὼς πρὶν γενέσεως αὐτῶν ἀλλὰ βουλόμενος ἡμᾶς ὁμοῦ καὶ αἴσθησιν λαβεῖν τῶν ἐπταισμένων διὰ τῆς ὁμολογίας καὶ τὴν εὐγνωμοσύνην τὴν παρ' ἑαυτῶν ἐπιδείξασθαι.
Μὴ γὰρ χρήματα ἔπεστιν ἐνταῦθα δαπανῆσαι μὴ γὰρ ὁδὸν μακρὰν στείλασθαι μὴ γὰρ ὀδύνην καὶ ἀλγήματα παρέχει ἡ ἰατρεία αὕτη Καὶ ἀδάπανός ἐστι καὶ ἀνώδυνος καὶ ταχεῖαν παρέχουσα τὴν θεραπείαν.
Πρὸς γὰρ τὸν τόνον τῆς διαθέσεως τοῦ προσιόντος οὕτω καὶ τὰ φάρμακα τῶν τραυμάτων χαρίζεται ὁ Δεσπότης.
Ὁ τοίνυν βουλόμενος θᾶττον πρὸς ὑγίειαν ἐπανελθεῖν καὶ τὰ τῆς ψυχῆς ἕλκη θεραπεῦσαι μετὰ νήψεως προσιέτω πάντων ἑαυτὸν ἀποστήσας τῶν βιωτικῶν θερμὰ δάκρυα προχεέτω προσεδρίαν πολλὴν ἐπιδεικνύσθω πίστιν ἀκριβῆ εἰσφερέτω καὶ θαῤῥείτω τοῦ ἰατροῦ τῇ τέχνῃ καὶ παραχρῆμα τῆς ὑγιείας ἀπολαύσεται.
Εἶδες ἰατροῦ φιλοτιμίαν παντὸς πατρὸς φιλοστοργίαν ἀποκρύπτοντος Μὴ γὰρ βαρύ τι καὶ ἐπαχθὲς παρ' ἡμῶν ἐπιζητεῖ Συντριβὴν καρδίας λογισμοῦ κατάνυξιν ὁμολογίαν πταίσματος προσεδρίαν συντεταμένην καὶ οὐ μόνον τῶν τραυμάτων τὴν θεραπείαν χαρίζεται καὶ τῶν ἡμαρτημένων καθαροὺς ἀποδείκνυσιν ἀλλὰ καὶ τὸν πρὸ τούτου μυρίοις βαρυνόμενον φορτίοις ἁμαρτημάτων δίκαιον ἀπεργάζεται.
Ὢ φιλανθρωπίας μέγεθος ὢ ἀγαθότητος ὑπερβολή.
Τὸν ἡμαρτηκότα ἐπειδὰν ὁμολογήσῃ τὰ ἡμαρτημένα συγγνώμην αἰτήσας καὶ τὴν εἰς τὸ ἑξῆς ἀσφάλειαν ἐπιδείξηται ἀθρόον δίκαιον ἀποφαίνει.
Καὶ ἵνα μάθῃς τοῦτο σαφῶς ἄκουε τοῦ προφήτου λέγοντος Λέγε σὺ τὰς ἀνομίας σου πρῶτος.
ἵνα δικαιωθῇς.
Οὐχ ἁπλῶς εἶπε Λέγε σὺ τὰς ἀνομίας σου ἀλλὰ προσέθηκε Πρῶτος τουτέστι μὴ ἀναμείνῃς τὸν ἐλέγχοντα μηδὲ ἐκδέξῃ τὸν κατήγορον αὐτὸς προλαβὼν ἅρπασον τὴν πρωτολογίαν ἵνα ἀποκλείσῃς τοῦ κατηγόρου τὴν γλῶτταν.
Εἶδες δικαστοῦ φιλανθρωπίαν Ἐπὶ μὲν γὰρ τῶν ἀνθρώπων δικαστηρίων ὅταν τις τοῦτο ποιῆσαι καταδέξηται καὶ τοὺς ἐλέγχους προλαβὼν ὁμολογήσῃ τὰ εἰργασμένα τὰς μὲν βασάνους καὶ τὰς ἐπαλλήλους τιμωρίας ἴσως διαφυγεῖν δυνήσεται καὶ ταῦτα εἰ ἡμέρου τινὸς ἐπιτύχῃ δικαστοῦ τὴν μέντοι ἀπόφασιν τὴν πρὸς θάνατον ἀπάγουσαν πάντως δέχεται ἐπὶ δὲ τοῦ φιλανθρώπου Θεοῦ καὶ τοῦ ἰατροῦ τῶν ἡμετέρων ψυχῶν ἄφατος ἡ ἀγαθότης καὶ πάντα λόγον ὑπερβαίνουσα ἡ φιλοτιμία.
Ἐὰν γὰρ προλαβόντες τὸν ἀντίδικον τὸν ἡμέτερον τὸν διάβολον λέγω τὸν ἐν ἐκείνῃ τῇ ἡμέρᾳ κατὰ πρόσωπον ἡμῶν ἱστάμενον καὶ ἤδη ἐν τῷ παρόντι βίῳ πρὸ τῆς εἰς τὸ δικαστήριον εἰσόδου ὁμολογήσωμεν τὰ πεπραγμένα καὶ τὴν πρωτολογίαν ἁρπάσωμεν καὶ αὐτοὶ ἑαυτῶν κατήγοροι γενώμεθα εἰς τοσαύτην φιλανθρωπίαν ἐκκαλεσόμεθα τὸν Δεσπότην ὡς μὴ μόνον τὴν ἐλευθερίαν τῶν ἡμαρτημένων ἡμῖν δωρήσασθαι ἀλλὰ καὶ εἰς τὸν τῶν δικαίων κατάλογον ἡμᾶς καταριθμῆσαι.
Εἰ γὰρ ὁ Λάμεχ οὗτος μήτε νόμου δεδομένου τοῦ διδάσκειν δυναμένου μήτε προφητῶν ἀκούσας μήτε ἑτέρας τινὸς παραινέσεως ἀπὸ τοῦ ἐγκειμένου τῇ φύσει κριτηρίου συνειδὼς ἅπερ ἐτόλμησε καὶ εἰς μέσον ἤγαγε τὰ εἰργασμένα καὶ ἑαυτοῦ κατεψηφίσατο πῶς ἡμεῖς δυνησόμεθα ἀπολογίας τινὸς τυχεῖν μὴ κατὰ πάσης σπουδῆς τὰ ἡμέτερα τραύματα ἐπιδεικνύντες τῷ Δεσπότῃ καὶ παρ' αὐτοῦ τὴν τούτων ἰατρείαν δεχόμενοι Ὅπερ εἰ μὴ νῦν ποιήσαιμεν ὅτε νηστείας καιρὸς ὅτε τοσαύτη τῶν λογισμῶν ἡ γαλήνη ὅτε πᾶσα τρυφὴ ἐκποδών πότε δυνησόμεθα εἰς ἔννοιαν ἐλθεῖν τῶν ἡμῖν πεπραγμένων Διὸ παρακαλῶ πάντοτε μὲν νήφειν καὶ ἐγρηγορέναι καὶ τὴν παροῦσαν ζωὴν ἅπασαν εἰς τοῦτο καταδαπανᾷν ἵνα τῇ προσεδρίᾳ δυνηθῶμεν τὴν ἀφόρητον ἐκείνην κόλασιν διαφυγεῖν καὶ ἐκτὸς γενέσθαι τοῦ τῆς γεέννης πυρός.
Μάλιστα δὲ νῦν μετὰ πλείονος τῆς σπουδῆς τοῦτο δεῖ ποιεῖν ὅτε διὰ τὸν τῆς νηστείας καιρὸν καὶ πλείονος καὶ συνεχοῦς ἀπολαύετε τῆς διδασκαλίας.
Ἔγνω δὲ φησὶν Ἀδὰμ Εὔαν τὴν γυναῖκα αὐτοῦ καὶ συλλαβοῦσα ἔτεκεν υἱὸν καὶ ἐπωνόμασε τὸ ὄνομα αὐτοῦ Σὴθ λέγουσα Ἐξανέστησε γάρ μοι ὁ Θεὸς σπέρμα ἕτερον ἀντὶ Ἄβελ ὃν ἀπέκτεινε Κάϊν.
Μέχρι τοῦ Λάμεχ τὴν γενεαλογίαν στήσασα ἡ θεία Γραφὴ ἐπανῆλθε πάλιν ἐπὶ τὸν Ἀδὰμ καὶ τὴν γυναῖκα αὐτοῦ καί φησιν Ἔγνω δὲ Ἀδὰμ τὴν γυναῖκα αὐτοῦ καὶ συλλαβοῦσα ἔτεκεν υἱὸν καὶ ἐπωνόμασε τὸ ὄνομα αὐτοῦ Σὴθ λέγουσα Ἐξανέστησε γάρ μοι ὁ Θεὸς σπέρμα ἕτερον ἀντὶ Ἄβελ ὃν ἀπέκτεινε Κάϊν.
Ἔτεκε φησὶν υἱὸν καὶ ἐπωνόμασε τὸ ὄνομα αὐτοῦ Σήθ καὶ οὐκ ἀρκεσθεῖσα ἡ μήτηρ τῇ τεθείσῃ προσηγορίᾳ φησίν Ἐξανέστησε γάρ μοι ὁ Θεὸς σπέρμα ἕτερον ἀντὶ Ἄβελ ὃν ἀπέκτεινε Κάϊν.
Ὅρα καὶ τὴν μητέρα ὅπως διὰ τῆς προσηγορίας τοῦ τεχθέντος παιδίου τὴν μνήμην τῆς πονηρᾶς ἐκείνης πράξεως διηνεκῆ ἐναποτίθεται καὶ ἵνα καὶ οἱ εἰς τὰς ἑξῆς γενεὰς εἰδέναι ἔχωσι τὸ τολμηθὲν ὑπὸ τοῦ Κάϊν φησίν Ἀντὶ Ἄβελ ὃν ἀπέκτεινε Κάϊν.
Ὀδυνωμένης ψυχῆς τὸ ῥῆμα συγχεομένης ὑπὸ τῆς μνήμης τοῦ γεγονότος καὶ εὐχαριστούσης μὲν ὑπὲρ τοῦ τεχθέντος μονονουχὶ δὲ στηλιτευούσης ἐκεῖνον διὰ τῆς τοῦ παιδὸς προσηγορίας.
Καὶ γὰρ ἀληθῶς οὐ τὸ τυχὸν πένθος εἰργάσατο τοῖς γονεῦσι τὴν ἑαυτοῦ δεξιὰν ὁπλίσας κατὰ τοῦ ἀδελφοῦ καὶ τὸν ποθεινὸν καὶ ἐπέραστον δείξας αὐτοῖς χαμαὶ ἐῤῥιμμένον νεκρὸν καὶ ἀναίσθητον.
Εἰ γὰρ καὶ τὸ ἐπιτίμιον ἐδέξατο ὁ Ἀδὰμ Ὅτι γῆ εἶ καὶ εἰς γῆν ἀπελεύσῃ καὶ Ἐν ᾗ ἂν ἡμέρᾳ φάγητε θανάτῳ ἀποθανεῖσθε ἀλλ' ὅμως ἐν ῥήμασιν ἦν τέως τὰ τῆς ἀποφάσεως καὶ οὐδέπω ᾔδεισαν τί ἦν τοῦ θανάτου τὸ εἶδος ἀλλ' οὗτος προλαβὼν διὰ τὸ μῖσος τὸν ἀδελφὸν καὶ τὸν φθόνον τὸν ἔνδοθεν αὐτὸν τήκοντα ἐπὶ σφαγὴν ὥρμησε τοῦ Ἄβελ καὶ δεινὸν θέαμα παρέσχε τοῖς γονεῦσιν ἰδεῖν.
Διά τοι τοῦτο ἡ μήτηρ μικρὸν ἀνανεύσασα καὶ μόλις ὀψέ ποτε τοῦ ἀφορήτου πένθους ἐκείνου παραμυθίαν εὑρεῖν δυνηθεῖσα διὰ τοῦ τεχθέντος παιδὸς καὶ τὴν εὐχαριστίαν ἀναφέρει τῷ Δεσπότῃ καὶ τοῦ ἀδελφοκτόνου στηλιτεύει τὴν πρᾶξιν ταύτην αὐτῷ καὶ αὐτὴ μεγίστην τιμωρίαν ἐπάγουσα τὸ διηνεκῆ τὴν μνήμην ἐναποθέσθαι τῷ παρ' αὐτοῦ γεγενημένῳ.
Εἴδετε ὅσον κακόν ἐστιν ἁμαρτία πῶς εἰς αἰσχύνην καὶ ὄνειδος προτίθησι τοὺς ταύτην εἰργασμένους εἴδετε πῶς τῆς ἄνωθεν χάριτος διὰ ταύτην γυμνὸς γέγονε καὶ ἅπασι προκείμενος εἰς καταγέλωτα εἴδετε πῶς καὶ τοῖς γονεῦσι τοῖς ὑπὸ τῆς φύσεως αὐτῆς ὠθουμένοις εἰς φιλοστοργίαν βδελυκτὸς κατέστη διὰ τὴν κακὴν ἐπιχείρησιν Φεύγωμεν τοίνυν παρακαλῶ τὴν ἁμαρτίαν τὴν τοσούτοις ἡμᾶς περιβάλλουσαν κακοῖς καὶ τὴν ἀρετὴν ἑλώμεθα ἵνα καὶ τὴν ἄνωθεν εὔνοιαν ἐπισπασώμεθα καὶ τὴν κόλασιν διαφύγωμεν.
Καὶ τῷ Σὴθ φησὶν ἐγένετο υἱός ἐπωνόμασε δὲ τὸ ὄνομα αὐτοῦ Ἐνώς οὗτος ἤλπισεν ἐπικαλεῖσθαι τὸ ὄνομα Κυρίου τοῦ Θεοῦ.
Ὅρα πῶς κατὰ μικρὸν λοιπὸν παιδεύονται ταῖς προσηγορίαις τῶν τικτομένων ἐναποτίθεσθαι τῆς οἰκείας εὐγνωμοσύνης τὴν ἀπόδειξιν.
Καὶ οὗτος γὰρ φησὶν ὁ Σὴθ γεννήσας υἱὸν ἐπωνόμασε τὸ ὄνομα αὐτοῦ Ἐνώς.
Εἶτα ἑρμηνεῦσαι ἡμῖν βουλομένη ἡ θεία Γραφὴ τοῦ ὀνόματος τὴν προσηγορίαν φησίν Οὗτος ἤλπισεν ἐπικαλεῖσθαι τὸ ὄνομα Κυρίου τοῦ Θεοῦ.
Καὶ γὰρ ἐκ τούτου λοιπὸν τὴν ἀρχὴν μέλλει ποιεῖσθαι ὁ μακάριος προφήτης τῆς γενεαλογίας τοῦ Κάϊν τὴν μνήμην ἀποπεμψάμενος καὶ τῶν ἐξ αὐτοῦ μέχρι τοῦ Λάμεχ γεγονότων καὶ ἐπειδὴ τὴν ἀπὸ τῆς φύσεως αὐτῷ προεδρίαν χαρισθεῖσαν τὴν τῶν πρωτοτόκων λέγω τῇ κακίᾳ τῆς προαιρέσεως ἐλυμήνατο ἐκβάλλεται μὲν αὐτὸς καὶ οἱ ἐξ αὐτοῦ τοῦ καταλόγου ὁ δὲ Σὴθ λοιπὸν ὅπερ οὐκ εἶχεν ἀπὸ τῆς φύσεως τούτου διὰ τὴν τῆς προαιρέσεως εὐγνωμοσύνην ἀξιοῦται καὶ εἰς τοῦτον μεθίσταται λοιπὸν τὰ τῆς πρωτοτοκίας εἰ καὶ μὴ διὰ τὴν φύσιν ἀλλὰ διὰ τὴν τῆς προαιρέσεως γνώμην καὶ οἱ ἐκ τούτου τικτόμενοι τῆς γενεαλογίας ἀξιοῦνται.
Καὶ ὥσπερ οὗτος Ἐνὼς ἐκλήθη διὰ τὸ ἐπικαλεῖσθαι τὸ ὄνομα Κυρίου τοῦ Θεοῦ οὕτω καὶ οἱ ἐκ τούτου λοιπὸν τὸ γένος καταγόμενοι τῆς αὐτῆς ἀξιοῦνται προσηγορίας.
Διὰ τοῦτο καὶ ὁ μακάριος οὗτος προφήτης ἐνταῦθα στήσας τὴν διήγησιν πάλιν ἀρχὴν ἑτέραν ποιεῖται.
Ἀλλ' ἵνα μὴ ἀρξάμενοι τοῦ διηγήματος εἰς πολὺ μῆκος ἐκτείνωμεν τὴν διδασκαλίαν ἐνταῦθα καὶ ἡμεῖς καθάπερ ὁ μακάριος οὗτος προφήτης καταπαύσωμεν τὸν λόγον εἰς τὴν ἑξῆς ἐὰν ὁ Θεὸς ἐπιτρέπῃ τῶν ἑπομένων τὴν ἑρμηνείαν ταμιευσάμενοι.
Τέως δὲ ἐπὶ τοῦ παρόντος ἐκεῖνο παρακαλέσαι τὴν ὑμετέραν ἀγάπην βούλομαι ὥστε καρποῦσθαί τι πλέον ἐκ τῶν παρ' ἡμῶν λεγομένων καὶ καθ' ἑκάστην ἡμέραν ἑαυτοὺς διερευνᾶσθαι τί μὲν ἐκ ταύτης τῆς διδασκαλίας ἐκερδάνατε τί δὲ ἐκ τῆς ἑτέρας καὶ μὴ μόνον μέχρι τῆς ἀκοῆς δέχεσθαι τὰ παρ' ἡμῶν λεγόμενα ἀλλὰ καὶ εἰς τὴν διάνοιαν ὑμῶν αὐτὰ ἐναποτίθεσθαι καὶ τῇ συνεχεῖ μελέτῃ παγίαν αὐτῶν τὴν μνήμην ποιεῖσθαι.
Βούλομαι γὰρ ὑμᾶς μὴ μόνον ἑαυτοῖς ἀρκεῖν ἀλλὰ καὶ ἑτέροις διδασκάλους γίνεσθαι ὥστε δύνασθαι καὶ ἑτέρους νουθετεῖν καὶ μὴ διὰ λόγων μόνον τοῦτο ποιεῖν ἀλλὰ καὶ διὰ τῶν ἔργων παιδεύειν τοὺς πλησίον πρὸς τὴν τῆς ἀρετῆς κατόρθωσιν.
Ἐννόησον γάρ μοι ὅτι εἰ βουληθείητε καθ' ἑκάστην ἡμέραν ἐνταῦθα παραγενόμενοι μικρόν τι μέρος καρποῦσθαι καὶ τῶν ἐνοχλούντων ὑμῖν παθῶν διόρθωσιν ποιήσασθαι πῶς κατ' ὀλίγον εἰς αὐτὴν τῆς ἀρετῆς τὴν ἄκραν κορυφὴν ἐλεύσεσθε.
Οὐδὲ γὰρ παυόμεθα ἐφ' ἑκάστης διαλεγόμενοι καὶ περὶ τῆς ἀρίστης πολιτείας ὑμῖν ἐνηχοῦντες ὥστε τὰ ὀλέθρια ταῦτα πάθη ἐκκόπτειν τὸν θυμὸν λέγω τὴν βασκανίαν τὸν φθόνον.
Τούτων γὰρ ἀναιρεθέντων εὐκολώτερον καὶ ἡ περὶ τὰ χρήματα μανία διόρθωσιν λήψεται καὶ τῆς περὶ τὰ χρήματα μανίας πάλιν παυθείσης μετὰ πλείονος τῆς ἀδείας οἱ ἄτοποι λογισμοὶ καὶ αἱ αἰσχραὶ ἐνθυμήσεις κατασταλήσονται Ῥίζα γὰρ πάντων τῶν κακῶν ἐστιν ἡ φιλαργυρία.
Ἂν τοίνυν τὴν ῥίζαν ἐκτέμωμεν καὶ ἐξ αὐτοῦ τοῦ βάθους αὐτὴν ἀνασπάσωμεν εὐκολώτερον τῶν κλάδων περιεσόμεθα.
Ἡ γὰρ ἀκρόπολις τῶν κακῶν καὶ ὁ κολοφὼν ὡς εἰπεῖν τῶν ἁμαρτημάτων ἡ λύσσα τῶν χρημάτων ἐστὶν ἧς εἰ βουληθείημεν περιγενέσθαι οὐδὲν τὸ κωλύον καὶ ταύτην τὴν μανίαν ἐκφυγεῖν καὶ μετὰ ταύτης συνανασπάσαι καὶ ἐκτεμεῖν πάντα τὰ ὀλέθρια πάθη.
Καὶ μὴ νομίσητε μέγα τι καὶ φορτικὸν εἶναι τὸ χρημάτων ὑπεριδεῖν Ὅταν γὰρ ἐννοήσω ὅτι πολλοὶ τῶν ἀνθρώπων διὰ κενὴν καὶ ἀνόνητον φιλοτιμίαν πολλὰ χρυσίου τάλαντα ἐξέχεον εἰς οὐδὲν δέον ἀλλ' ἵνα τὴν παρὰ τῶν ἀγοραίων καὶ τριοβολιμαίων πολλάκις ἀνθρώπων εὐφημίαν καρπώσωνται τὴν πρὸ τῆς ἑσπέρας τέλος λαμβάνουσαν πολλάκις δὲ οὐδὲ μέχρι τῆς ἑσπέρας διαμείνασαν ἀλλὰ καὶ πρὶν ἢ πληρωθῆναι τὴν ἡμέραν μυρίοις αὐτοὺς περιβάλλουσαν κακοῖς ἕτεροι δὲ τῶν ἐπὶ τῇ πλάνῃ τῇ Ἑλληνικῇ προκατειλημμένων πάλιν διὰ τὸ πρὸς τὴν τῶν ἀνθρώπων ἐπτοῆσθαι δόξαν καὶ ταύτην περὶ πολλοῦ ποιεῖσθαι πάντα τὰ ὄντα ῥίψαντες καὶ ἓν μόνον τριβώνιον ἑαυτοῖς καταλιπόντες καὶ βακτηρίαν οὕτω τὸν ἅπαντα βίον διάγουσι πάντα τὸν πόνον ἐκεῖνον καὶ τὴν ταλαιπωρίαν διὰ τὴν παρὰ τῶν ἀνθρώπων εὐφημίαν ὑπομένειν αἱρούμενοι ὅταν τοίνυν ταῦτα λογίσωμαι οὐκ οἶδα ποίαν ἕξομεν ἀπολογίαν ἢ συγγνώμην οὐδὲ τὸ πολλοστὸν ἐκείνων διὰ τὴν παρὰ τοῦ Θεοῦ δοθεῖσαν ἐντολὴν προέσθαι ἀνεχόμενοι καὶ διὰ τὴν δόξαν ἐκείνην τὴν ἀθάνατον καὶ πέρας οὐκ ἔχουσαν ἀλλὰ καὶ ἐκείνων χείρους γινόμενοι καὶ μηδὲ ὅσον τὸ μέσον ἐννοοῦντες ὅτι ἐκεῖνοι μὲν διὰ τὴν παρὰ τῶν ἀνθρώπων τῶν ὁμογενῶν ἀνόνητον εὐφημίαν τοσαῦτα προΐενται ἡμεῖς δὲ διὰ τὸν Δεσπότην τὸν ἡμέτερον τὸν καὶ τῶν ὑπηργμένων χορηγὸν καὶ ἐκείνας τὰς ἀποῤῥήτους δωρεὰς ἐπαγγελλόμενον οὐδὲ τὸ τυχὸν πολλάκις μεταδιδόναι τοῖς πενομένοις αἱρούμεθα.
Καὶ ποίοις ὀφθαλμοῖς ὀψόμεθα τὸν κριτὴν τῆς οὕτως εὐκόλου ἐντολῆς καταμελοῦντες Μὴ γὰρ πάντα τὰ ὄντα ῥῖψαι προτρέπω Ἀπόλαυε πάσης ἀνέσεως καὶ τὴν ἑαυτοῦ χρείαν πληρώσας τὰ περιττὰ καὶ εἰκῆ κείμενα ταῦτα ἀναγκαῖα ποίησον καὶ τοῖς λιμῷ πιεζομένοις καὶ ὑπὸ τοῦ κρυμοῦ πηγνυμένοις τούτοις διάνειμαι καὶ διὰ τῆς τούτων χειρὸς εἰς τὴν ἑαυτοῦ πατρίδα διαπέμπου ἢν μετ' οὐ πολὺ λήψῃ.
Οὗτοι γὰρ μάλιστα δυνήσονταί σοι χρησιμεῦσαι πρὸς τὴν ἐκεῖ μετακομιδὴν ἵν' ὅταν ἀπέλθῃς ἐκεῖ ἅπαντα εὕρῃς εὐτρεπισμένα καὶ πλείονος ἀπολαύσῃς ἐκεῖ τῆς εὐπορίας ὁρῶν ταῦτα ὑπὸ τῶν μετακομισάντων μᾶλλον δὲ ὑπὸ τῆς τοῦ Θεοῦ φιλανθρωπίας πολυπλασιασθέντα.
Μὴ γὰρ κάματον ἔχει τὸ πρᾶγμα μὴ γὰρ φροντίδα τινὰ καὶ μέριμναν Οὐχ ὑποζυγίων σοι χρεία πρὸς τὴν μετακομιδὴν οὐ τοῦ φυλάττοντος οὐκ ἄλλου οὐδενὸς τοιούτου.
Οὔτε γὰρ λῃστὴς οὔτε τοιχωρύχος ἐκείνην βαδίζει τὴν ὁδὸν ἵνα λυμαίνηται τοῖς παρὰ σοῦ πεμπομένοις ἀλλ' ἅπερ ἢν ἀποθῇ εἰς τὰς τῶν πενήτων χεῖρας ταῦτα εἰς ἀσφαλὲς ταμιεῖον ἀποθήσῃ τὴν τοῦ Θεοῦ χεῖρα.
Αὕτη γὰρ ἀκέραιον καὶ τὴν τούτων φυλακὴν παρέξει καὶ ἐπειδὰν ἐπανέλθῃς εἰς τὴν οἰκείαν πατρίδα μετὰ τῆς ἐκείνων ἀποδόσεως καὶ ἀνακηρύξει καὶ στεφανώσει καὶ ἐν πάσῃ εὐρυχωρίᾳ καὶ ἀνέσει καταστήσει.
Ἐκχέωμεν τοίνυν παρακαλῶ τὰ ἀποκείμενα εἰς τὰς τῶν πενήτων γαστέρας καὶ σπείρωμεν ὡς ἔτι καιρὸς ἵνα εἰς τὸν δέοντα καιρὸν θερίσωμεν καὶ μὴ προϊέμενοι τὴν παροῦσαν εὐκαιρίαν ὕστερον ἀνόνητα μεταμελώμεθα.
Μὴ γὰρ διὰ τοῦτο πλείονά σοι κεχάρισται ὁ φιλάνθρωπος Δεσπότης ἵνα εἰς τὴν ἑαυτοῦ μόνον χρείαν καταναλώσῃς τὰ δοθέντα καὶ τὰ λοιπὰ ταμιείοις καὶ κιβωτίοις ἐναποκλείσῃς Οὐ διὰ τοῦτο ἀλλ' ἵνα κατὰ τὴν παραίνεσιν τὴν ἀποστολικὴν τὸ σὸν περίσσευμα γένηται εἰς τῶν ἄλλων ὑστέρημα.
Καὶ σὺ μὲν ἴσως καὶ ὑπὲρ τὴν χρείαν ἀπολαύεις καὶ ἐν τῇ τρυφῇ καὶ ἐν τοῖς ἐσθήμασι καὶ ἐν ἄλλῃ πολυτελείᾳ πολλῷ τῷ ἀργύρῳ κεχρημένος καὶ μέχρι τῶν οἰκετῶν καὶ τῶν ἀλόγων τοῦτον κερματίζων ὁ δὲ πένης οὐδὲν τούτων ζητεῖ παρὰ σοῦ ἢ μόνον λιμὸν παραμυθήσασθαι καὶ τὴν ἀναγκαίαν χρείαν καὶ τὴν ἐφήμερον αὐτῷ τροφὴν παρασχεῖν ὥστε συστῆναι καὶ μὴ διαφθαρῆναι καὶ οὐδὲ τοῦτο ἀνέχῃ ποιῆσαι οὐδὲ λογίζῃ ὅτι πολλάκις ἀθρόον ἀναρπασθεὶς τὰ μὲν συλλεγέντα ἅπαντα ἐντεῦθεν καταλιμπάνεις καὶ ἐνίοτε εἰς ἐχθροὺς καὶ πολεμίους ταῦτα μεταστήσεται αὐτὸς δὲ τὰ ἁμαρτήματα ἅπαντα ἐξ ὧν ταῦτα συλλέγεις μεθ' ἑαυτοῦ λαβὼν ἄπει.
Καὶ τί ποτε ἐρεῖς κατὰ τὴν ἡμέραν ἐκείνην τὴν φοβεράν τί δὲ ἀπολογήσῃ οὕτω ῥᾳθύμως τὰ κατὰ τὴν ἑαυτοῦ σωτηρίαν οἰκονομήσας Διὰ τοῦτο ἐμοὶ πείθοιο καὶ ὡς ἔτι καιρὸν ἔχεις διάνειμαι τὰ περιττὰ τῶν χρημάτων ἵνα τὴν ἐκεῖ σαυτῷ προαποθῇ σωτηρίαν καὶ τῶν αἰωνίων ἀγαθῶν εὑρήσῃς τὴν ἀνταπόδοσιν ἧς γένοιτο πάντας ἡμᾶς ἐπιτυχεῖν χάριτι καὶ φιλανθρωπίᾳ τοῦ Κυρίου ἡμῶν Ἰησοῦ Χριστοῦ μεθ' οὗ τῷ Πατρὶ ἅμα τῷ ἁγίῳ Πνεύματι δόξα κράτος τιμὴ νῦν καὶ ἀεὶ καὶ εἰς τοὺς αἰῶνας τῶν αἰώνων.
Αὕτη ἡ βίβλος γενέσεως ἀνθρώπων ᾗ ἡμέρᾳ ἐποίησεν ὁ Θεὸς τὸν Ἀδὰμ κατ' εἰκόνα Θεοῦ ἐποίησεν αὐτὸν ἄρσεν καὶ θῆλυ ἐποίησεν αὐτοὺς καὶ ἐπωνόμασε τὸ ὄνομα αὐτῶν Ἀδὰμ ᾗ ἡμέρᾳ ἐποίησεν αὐτούς.
Πολὺς καὶ ἄφατος ὁ θησαυρὸς ἀγαπητοὶ ἐν τοῖς πρόσφατον ἀναγνωσθεῖσι.
Καὶ οἶδα μὲν ὅτι πολλοὶ πρὸς τὸν τῶν ὀνομάτων κατάλογον ἀφορῶντες καὶ ἐξεπιπολῆς τοῖς ἀνεγνωμένοις προσέχοντες νομίζουσι μηδὲν πλέον ἔχειν τὰ εἰρημένα ἀλλ' ἢ ἁπλῶς ὀνομάτων εἶναι προσηγορίας ἐγὼ δὲ παρακαλῶ πάντας ὑμᾶς μὴ ἁπλῶς παρατρέχειν τὰ ἐν ταῖς θείαις Γραφαῖς κείμενα.
Οὐδὲν γὰρ τῶν ἐνταῦθα γεγραμμένων ἐστὶν ὃ μὴ πολὺν νοημάτων πλοῦτον ἔχει ἐπειδὴ γὰρ Πνεύματι θείῳ ἐνηχούμενοι ἐξέθεντο οἱ μακάριοι προφῆται διὰ τοῦτο ἅτε Πνεύματι γεγραμμέναι πολὺν ἔχουσιν ἐγκεκρυμμένον θησαυρόν.
Καὶ μὴ θαυμάσῃς εἰ ἐν τῷ καταλόγῳ τῶν ὀνομάτων νῦν ἐπαγγέλλομαι ὑμῖν δεικνύναι πολὺν ἐγκεκρυμμένον πλοῦτον νοημάτων.
Οὐδὲ γὰρ συλλαβὴ οὐδὲ κεραία μία ἐστὶν ἐγκειμένη παρὰ τῇ Γραφῇ ᾗ μὴ πολὺς ἐναπόκειται θησαυρὸς ἐν τῷ βάθει.
Διά τοι τοῦτο προσήκει ἡμᾶς ὑπὸ τῆς ἄνωθεν χάριτος ὁδηγουμένους καὶ τὴν παρὰ τοῦ ἁγίου Πνεύματος ἔλλαμψιν δεξαμένους οὕτως ἐπιέναι τὰ θεῖα λόγια.
Οὐδὲ γὰρ σοφίας ἀνθρωπίνης δεῖται ἡ θεία Γραφὴ πρὸς τὴν κατανόησιν τῶν γεγραμμένων ἀλλὰ τῆς τοῦ Πνεύματος ἀποκαλύψεως ἵνα τὸν ἀληθῆ νοῦν τῶν ἐγκειμένων καταμαθόντες πολλὴν ἐκεῖθεν δεξώμεθα τὴν ὠφέλειαν.
Εἰ γὰρ ἐν τοῖς βιωτικοῖς πράγμασι τὰ ὑπὸ τῶν ἀνθρώπων συντελούμενα γραμματεῖα πολλάκις τῷ χρόνῳ διαφθαρέντα ὑπὸ τοῦ ἐγκειμένου χρόνου τῷ προοιμίῳ τοῦ γραμματείου καὶ ἀπὸ μιᾶς συλλαβῆς πολλὴν ἔσχε τὴν ἰσχύν πολλῷ μᾶλλον ἐπὶ τῶν θείων Γραφῶν τῶν Πνεύματι ἁγίῳ συγκειμένων τοῦτό ἐστιν εὑρεῖν μόνον ἐὰν νήφωμεν καὶ μὴ ἁπλῶς παρατρέχωμεν ἀλλὰ συντείνοντες ἡμῶν τὸν λογισμὸν κατοπτεύσωμεν ἅπαντα μετὰ ἀκριβείας καὶ μὴ χείρους γινώμεθα τῶν περὶ τὰ αἰσθητὰ τοσαύτην τὴν σπουδὴν ἐπιδεικνυμένων.
Καὶ γὰρ οἱ τὴν μεταλλικὴν γῆν ἀνορύττοντες οὐ μέχρι τῆς ἐπιφανείας ἵστανται ἀλλ' ἐπειδὰν πολὺ βάθος κατέλθωσι καὶ καταλαβεῖν δυνηθῶσι τοῦ χρυσίου τὰ ψήγματα μετὰ πολλοῦ τοῦ πόνου καὶ τῆς εὐτονίας τῆς γῆς χωρίζουσι καὶ μετὰ τὸν πολὺν ἐκεῖνον πόνον βραχεῖάν τινα τῶν πόνων εὑρίσκουσι παραμυθίαν καὶ ὅμως εἰδότες ὅτι ἐλάττονα τῶν πόνων καρποῦνται τὴν ὠφέλειαν πολλάκις δὲ καὶ μετὰ τὴν πολλὴν ἀγρυπνίαν καὶ τὸν κάματον καὶ τῆς προσδοκίας διήμαρτον καὶ οὐδὲ οὕτως ἀφίστανται ἀλλὰ τῇ ἐλπίδι τρεφόμενοι τῶν πόνων αἴσθησιν οὐ λαμβάνουσιν.
Εἰ τοίνυν ἐκεῖνοι περὶ τὰ φθαρτὰ καὶ ἐπίκηρα ἔνθα καὶ ἀδηλία πολλὴ τοσαύτην ἐπιδείκνυνται τὴν σπουδὴν πολλῷ μᾶλλον προσήκει ἡμᾶς ὅπου καὶ ὁ πλοῦτος ἀναφαίρετος καὶ ὁ θησαυρὸς ἀδαπάνητος καὶ διαμαρτεῖν οὐκ ἔνι τὴν ἴσην καὶ πλείονα σπουδὴν ἐπιδείκνυσθαι ἵνα δυνηθῶμεν ἐπιτυχεῖν τῶν σπουδαζομένων καὶ τὴν ἐντεῦθεν ὠφέλειαν καρπωσάμενοι καὶ καταμαθόντες τοῦ Θεοῦ τὴν ἄφατον φιλανθρωπίαν εὐγνώμονές τε γενώμεθα περὶ τὸν ἡμέτερον Δεσπότην καὶ τὴν ἐκεῖθεν εὔνοιαν ἐπισπασάμενοι ἀχείρωτοι καταστῶμεν ταῖς τοῦ διαβόλου παγίσι.
Φέρε οὖν τὰ πρόσφατον ἀναγνωσθέντα εἰς μέσον προθέντες διερευνησώμεθα μετὰ ἀκριβείας ἕκαστον ἵνα τῆς συνήθους ἀπολαύσαντες διδασκαλίας οὕτως οἴκαδε ἀναχωρήσητε.
Αὕτη ἡ βίβλος φησὶ γενέσεως ἀνθρώπων ᾗ ἡμέρᾳ ἐποίησεν ὁ Θεὸς τὸν Ἀδὰμ κατ' εἰκόνα Θεοῦ ἐποίησεν αὐτόν ἄρσεν καὶ θῆλυ ἐποίησεν αὐτούς.
Καὶ ἐπωνόμασε τὸ ὄνομα αὐτῶν Ἀδὰμ ᾗ ἡμέρᾳ ἐποίησεν αὐτούς.
Θέα μοι τοῦ θαυμαστοῦ τούτου προφήτου τὴν σύνεσιν μᾶλλον δὲ τοῦ ἁγίου Πνεύματος τὴν διδασκαλίαν.
Ἐκεῖθεν γὰρ ἐνηχούμενος ἅπαντα ἡμῖν φθέγγεται καὶ τὴν γλῶτταν μὲν οὗτος ἐδάνεισεν ἡ δὲ τοῦ Πνεύματος χάρις πάντα σαφῶς διὰ τούτου τὴν ἡμετέραν διδάσκει φύσιν.
Σκόπει τοίνυν πῶς εἰς ἀρχὴν τὸν λόγον ἀνήγαγε καὶ ἄνωθεν ὡς εἰπεῖν πάλιν τὴν διήγησιν ποιήσασθαι βούλεται.
Τίνος ἕνεκεν καὶ διὰ τί Ἐπειδὴ γὰρ εἶδε τοὺς ἤδη γεγονότας πολλὴν τὴν ἀγνωμοσύνην ἐπιδειξαμένους καὶ μηδὲ τοῖς εἰς τὸν πρωτόπλαστον γεγενημένοις σωφρονισθέντας ἀλλ' εἰς αὐτὸν τὸν κρημνὸν τῆς κακίας κατενεχθέντας ὅ τε γὰρ ὑπ' αὐτοῦ τεχθεὶς εὐθέως διὰ βασκανίαν εἰς ἀδελφοκτονίαν ὥρμησε διὸ καὶ τὴν τιμωρίαν ἐκείνην τὴν χαλεπωτάτην ἐδέξατο καθὼς φθάσαντες ἐδιδάξαμεν τὴν ὑμετέραν ἀγάπην εἶτα πάλιν οἱ μετ' ἐκεῖνον οὐδὲ τῇ τούτου τιμωρίᾳ σωφρονισθέντες χείροσι κακοῖς ἑαυτοὺς περιέβαλον καθάπερ ἠκούσατε χθὲς τοῦ Λάμεχ τὴν οἰκείαν ἁμαρτίαν διηγουμένου ταῖς ἑαυτοῦ γυναιξὶ καὶ καθ' ἑαυτοῦ τὸ ἐπιτίμιον ὁρίζοντος ἐπεὶ κατὰ μικρὸν εἶδεν αὐξανομένην αὐτῶν τὴν κακίαν καθάπερ ῥεῦμα πονηρὸν μέλλον κατὰ παντὸς διατρέχειν τοῦ σώματος ἵστησι τῆς κακίας τὴν φορὰν καὶ τὰς γενεὰς ταύτας λοιπὸν τὰς ἐκ τοῦ Κάϊν μέχρι τοῦ Λάμεχ γενομένας οὐδὲ μνήμης ἀξιοῖ ἀλλ' ὥσπερ ἀρχήν τινα ποιούμενος καὶ τὸ πένθος τοῦ Ἀδὰμ καὶ τῆς Εὔας παραμυθήσασθαι βουλόμενος ᾧ περιβαλεῖν αὐτοὺς ἐτόλμησεν ὁ ἀδελφοκτόνος τὴν δεξιὰν ὁπλίσας κατὰ τοῦ Ἄβελ οὕτως ἄρχεται τῆς διηγήσεως καί φησιν Αὕτη ἡ βίβλος γενέσεως ἀνθρώπων ᾗ ἡμέρᾳ ἐποίησεν ὁ Θεὸς τὸν Ἀδὰμ κατ' εἰκόνα Θεοῦ ἐποίησεν αὐτόν ἄρσεν καὶ θῆλυ ἐποίησεν αὐτούς καὶ ἐπωνόμασε τὸ ὄνομα αὐτῶν Ἀδὰμ ᾗ ἡμέρᾳ ἐποίησεν αὐτούς.
Σκόπει πῶς τοῖς αὐτοῖς ῥήμασι κέχρηται ὡς καὶ ἐν προοιμίοις ἵνα διδάξῃ ἡμᾶς ὅτι ὡς ἀδοκίμους γενομένας τὰς γενεὰς ἐκείνας οὐδὲ μνήμης λοιπὸν ἀξιοῖ ἀλλ' ἐκ τοῦ νῦν τεχθέντος τοῦ Σὴθ λέγω τῆς γενεαλογίας ἄρχεται ἵνα καὶ ἐκ τούτου μάθῃς ὅσος τῷ Θεῷ λόγος τῆς ἀνθρωπίνης φύσεως καὶ ὅπως ἀποστρέφεται τοὺς φονικὴν ἔχοντας τὴν γνώμην.
Ὡς γὰρ μηδὲ παραχθέντων λοιπὸν ἐκείνων εἰς τὸν βίον οὕτως αὐτῶν τὴν γνώμην παραλιμπάνει δεικνὺς ἡμῖν ὅσον ἐστὶ κακία χαλεπὸν καὶ ὅτι ἑαυτοῖς τὰ μέγιστα λυμαίνονται οἱ ταύτην ἀσπαζόμενοι.
Ἰδοὺ γὰρ οὗτοι μὲν τοῦ καταλόγου λοιπὸν ἐξαλείφονται ἐπὶ τοσοῦτον δὲ μνήμης ἠξιώθησαν μόνον ὥστε τὴν κακίαν αὐτῶν στηλιτεύεσθαι καὶ ταῖς εἰς τὸ ἑξῆς γενεαῖς γενέσθαι σωφρονισμοῦ ὑπόθεσιν.
Ὁ δὲ ἀδίκως ἀναιρεθεὶς καὶ ὑπὸ τῆς ἀδελφικῆς χειρὸς φονευθεὶς ἐξ ἐκείνου μέχρι τοῦ νῦν ἐν τοῖς ἁπάντων ᾄδεται στόμασι καὶ οὔτε ὁ χρόνος τούτου τὴν μνήμην ἔσβεσεν οὔτε ἐκείνου τὴν κατηγορίαν ὑπετέμετο ἀλλὰ καὶ οὗτος καθ' ἑκάστην ἡμέραν παρὰ πάντων ἀνακηρύττεται καὶ ἐκεῖνος διηνεκῶς στηλιτεύεται.
Εἴδετε ὅση τῆς κακίας ἡ λύμη καὶ ὅση τῆς ἀρετῆς ἡ ἰσχὺς καὶ ὅπως ἡ μὲν καὶ πολεμοῦσα καὶ περιγινομένη σβέννυταί τε καὶ ἀφανίζεται ἡ δὲ καὶ πολεμουμένη καὶ τὰ μυρία δεινὰ ὑπομένουσα ταύτῃ μᾶλλον καὶ λαμπροτέρᾳ καὶ φαιδροτέρα γίνεται Καὶ ἐνῆν μὲν καὶ ἐξ ἑτέρων πραγμάτων ὁμοίως συμβάντων τοῦτο δεῖξαι νῦν ἐπὶ τῆς ὑμετέρας ἀγάπης ἀλλ' ἵνα μὴ τῆς προκειμένης ἀκολουθίας τέως ἐκπέσωμεν φέρε πάλιν ἐπαναλάβωμεν αὐτὰ τὰ εἰρημένα.
Αὕτη ἡ βίβλος φησὶ γενέσεως ἀνθρώπων ᾗ ἡμέρᾳ ἐποίησεν ὁ Θεὸς τὸν Ἀδὰμ κατ' εἰκόνα Θεοῦ ἐποίησεν αὐτόν ἄρσεν καὶ θῆλυ ἐποίησεν αὐτούς καὶ ἐπωνόμασε τὸ ὄνομα αὐτῶν Ἀδὰμ ᾗ ἡμέρᾳ ἐποίησεν αὐτούς.
Ὅρα πῶς πάλιν τῆς διηγήσεως ἄνωθεν ἀρξαμένη ἡ θεία Γραφὴ ὑπομιμνήσκει ἡμᾶς ὅσης ἠξίωται τιμῆς ὁ δημιουργηθεὶς ἄνθρωπος.
Ἧ ἡμέρᾳ φησὶν ἐποίησεν Ἀδὰμ κατ' εἰκόνα Θεοῦ ἐποίησεν αὐτὸν ἀντὶ τοῦ ἄρχοντα αὐτὸν κατέστησε πάντων τῶν ὁρωμένων.
Τοῦτο γάρ ἐστι Κατ' εἰκόνα κατά τε τὸν τῆς ἀρχῆς λόγον καὶ κατὰ τὸν τῆς δεσποτείας.
Ὥσπερ γὰρ ὁ τῶν ὅλων Θεὸς τὴν κατὰ πάντων ἀρχὴν ἔχει τῶν τε ὁρατῶν τῶν τε ἀοράτων δημιουργὸς ἁπάντων τυγχάνων οὕτω καὶ τὸ ζῶον τοῦτο τὸ λογικὸν δημιουργήσας ἐβουλήθη πάντων τῶν ὁρωμένων τὴν ἀρχὴν αὐτὸν ἔχειν.
Διὸ καὶ τὴν τῆς ψυχῆς οὐσίαν αὐτῷ ἐχαρίσατο βουληθεὶς αὐτὸν καὶ ἀθάνατον εἶναι εἰς τὸ διηνεκές ἀλλ' ἐπειδὴ διὰ ῥᾳθυμίαν ὤλισθε καὶ παρέβη τὴν δοθεῖσαν αὐτῷ ἐντολὴν οὐδὲ οὕτω τέλεον ἀπεστράφη τὴν οἰκείαν φιλανθρωπίαν μιμούμενος ἀλλὰ τῆς μὲν ἀθανασίας αὐτὸν ἀπεστέρησε θανάτῳ δὲ καταδικάσας ἐπὶ τῆς αὐτῆς ἀρχῆς σχεδὸν ἀφῆκεν εἶναι.
Εἶτα ἐπειδὴ ὁ ἐξ αὐτοῦ τεχθεὶς εἰς τοσαύτην μανίαν ἐξώκειλε καὶ πρῶτος τὸ εἶδος τοῦ φόνου εἰσήνεγκε καὶ τὸν βεβιασμένον ἐκεῖνον θάνατον κατέδειξε καὶ πολλὴν ἐπεδείξατο τὴν ἀγνωμοσύνην ψεῦδος τῷ φόνῳ συνάψας τῇ διηνεκεῖ τιμωρίᾳ σωφρονίσαι αὐτὸν ἠβουλήθη ἵνα μὴ μόνον αὐτὸς κερδάνῃ ἐκ τῶν εἰς αὐτὸν γεγενημένων ἀλλὰ καὶ τοὺς μετὰ ταῦτα διδάσκῃ καὶ τῶν τετολμημένων τὸ μέγεθος καὶ τῆς ἀτοπίας τὴν ὑπερβολήν.
Ἀλλ' ἐπειδὴ διὰ πολλὴν ῥᾳθυμίαν καὶ οἱ ἐκ τούτου γεγενημένοι κατὰ μικρὸν χείροσιν ἑαυτοὺς περιέβαλον κακοῖς παραμυθήσασθαι ὡς εἰπεῖν βουλόμενος τὸν Ἀδὰμ οὐ μόνον διὰ τὴν οἰκείαν παράβασιν ἐν τοσαύτῃ τυγχάνοντα κατηφείᾳ ἀλλὰ καὶ διὰ τὸ τόλμημα τοῦ Κάϊν καὶ τὸ πένθος ἐκεῖνο τὸ ἀφόρητον ὅπερ εἶδε τοῖς οἰκείοις ὀφθαλμοῖς οὔτε γὰρ τοῦ θανάτου ᾔδεσαν τὸ εἶδος εἰ καὶ τὴν ἀπόφασιν ἐδέξαντο καὶ διπλοῦν αὐτῷ καὶ τριπλοῦν τὸ πένθος ἐγένετο ὅτι τε καὶ τὸν θάνατον πρῶτον εἶδον εἰσενεχθέντα εἰς τὸν βίον καὶ βίαιον θάνατον καὶ ὑπὸ τοῦ παιδὸς τολμηθέντα καὶ εἰς ἀδελφὸν ὁμομήτριον καὶ ὁμοπάτριον καὶ οὐδὲν ἠδικηκότα βουλόμενος τοίνυν ὁ φιλάνθρωπος Θεὸς ἀντίῤῥοπον αὐτῷ τῶν λυπηρῶν τὴν παραμυθίαν εἰσαγαγεῖν ἕτερον αὐτῷ παρέχει παῖδα τὸν Σὴθ καὶ ἀρκοῦσαν αὐτῷ τὴν παράκλησιν ἐντεῦθεν ποιησάμενος ἀπὸ τούτου λοιπὸν τῆς γενέσεως τὴν ἀρχὴν συνίστησι.
Διὰ τοῦτο καὶ ὁ μακάριος προφήτης οὕτως ἤρξατο λέγων Αὕτη ἡ βίβλος γενέσεως ἀνθρώπων.
Εἶτα ἐπαγγειλάμενος τὴν γένεσιν τῶν ἀνθρώπων διηγεῖσθαι σκόπει οἵᾳ κέχρηται ἀκολουθίᾳ Ἔζησε φησὶν Ἀδὰμ ἔτη διακόσια τριάκοντα καὶ ἐγέννησε κατὰ τὴν ἰδέαν αὐτοῦ καὶ κατὰ τὴν εἰκόνα αὐτοῦ καὶ ἐπωνόμασε τὸ ὄνομα αὐτοῦ Σήθ.
Ἐγένοντο δὲ αἱ ἡμέραι αὐτοῦ ἔτη ἑπτακόσια καὶ ἐγέννησεν υἱοὺς καὶ θυγατέρας.
Καὶ ἐγένοντο πᾶσαι αἱ ἡμέραι Ἀδὰμ ἔτη ἐννακόσια τριάκοντα καὶ ἀπέθανεν.
Οὐ καλῶς ἔλεγον ἐν τοῖς προοιμίοις ὅτι οὐδὲν ἔστιν εὑρεῖν ἁπλῶς καὶ εἰκῆ γεγραμμένον ἐν τῇ θείᾳ Γραφῇ Ἰδοὺ γὰρ καὶ νῦν πόσῃ τῇ ἀκριβείᾳ ἐχρήσατο ὁ μακάριος οὗτος προφήτης.
Ἐγέννησε δὲ φησὶν Ἀδὰμ κατὰ τὴν ἰδέαν αὐτοῦ καὶ κατὰ τὴν εἰκόνα αὐτοῦ.
καὶ ἐπωνόμασε τὸ ὄνομα αὐτοῦ Σήθ ἐπὶ δὲ τοῦ πρότερον τεχθέντος τοῦ Κάϊν λέγω οὐδὲν τοιοῦτον ἐπισημηνάμενος ἀλλ' ἄνωθεν προμηνύων αὐτοῦ τὴν ἐπὶ τὴν κακίαν ὁρμήν καὶ εἰκότως οὐ γὰρ ἔσωζε τοὺς πατρικοὺς χαρακτῆρας ἀλλ' εὐθέως πρὸς τὴν κακίαν ηὐτομόλησεν.
Ἐνταῦθα δέ φησι Κατὰ τὴν ἰδέαν αὐτοῦ καὶ κατὰ τὴν εἰκόνα αὐτοῦ τουτέστιν ὁμότροπον τῷ γεγεννηκότι τοὺς αὐτοὺς τῆς ἀρετῆς χαρακτῆρας διασώζοντα τὴν εἰκόνα τὴν πατρικὴν διὰ τῶν ἔργων δεικνύντα ἀνακαλέσασθαι δυνάμενον διὰ τῆς οἰκείας ἀρετῆς τοῦ προλαβόντος τὸ πλημμέλημα.
Οὐδὲ γὰρ περὶ σωματικῶν χαρακτήρων ἐνταῦθα ἡμῖν διαλέγεται ἡ Γραφὴ λέγουσα Κατὰ τὴν ἰδέαν αὐτοῦ καὶ κατὰ τὴν εἰκόνα αὐτοῦ ἀλλὰ περὶ τῆς ἐν τῇ ψυχῇ καταστάσεως ἵνα μάθωμεν ὅτι οὗτος οὐκ ἔσται τοιοῦτος.
Διὸ καὶ ἡ μήτηρ τὴν προσηγορίαν ἐπιθεῖσα τῷ παιδὶ μετ' εὐχαριστίας ταύτην ἐπιτίθησι καὶ οὐ τῇ φύσει οὐδὲ τῷ τόκῳ λογίζεται τὸ τεχθὲν παιδίον ἀλλὰ τῇ τοῦ Θεοῦ δυνάμει.
Ἐκείνη γὰρ καὶ τὴν φύσιν διήγειρε πρὸς τὸν τόκον καί φησιν Ἐπωνόμασε τὸ ὄνομα αὐτοῦ Σὴθ λέγουσα ἐξανέστησε γάρ μοι ὁ Θεὸς σπέρμα ἕτερον ἀντὶ Ἄβελ ὃν ἀπέκτεινε Κάϊν.
Ὅρα τοῦ ῥήματος τὴν ἀκρίβειαν.
Οὐκ εἶπεν ἔδωκέ μοι ὁ Θεὸς ἀλλ' Ἐξανέστησέ μοι.
Σκόπει πῶς ἀμυδρῶς τὰ προοίμια τῆς ἀναστάσεως ἐντεῦθεν δείκνυται ἤδη διὰ τοῦ ῥήματος.
Ὡς γὰρ ἂν εἴποι τις ἔλεγεν ἀντὶ τοῦ πεσόντος ἀνέστησέ μοι τοῦτον.
Εἰ καὶ ἐκεῖνος φησὶν ὑπὸ τῆς ἀδελφικῆς δεξιᾶς εἰς τὴν γῆν κατέπεσε καὶ τοῦ θανάτου πεῖραν ἔλαβεν ἀλλ' ἡ τοῦ Θεοῦ δύναμις ἀντὶ τοῦ πεσόντος τοῦτον ἤγειρεν.
Ἐπειδὴ γὰρ οὐδέπω καιρὸς ἦν τῆς ἀναστάσεως οὐχὶ τὸν πεσόντα ἤγειρεν ἀλλ' ἕτερον ἀντ' ἐκείνου διὸ καὶ αὐτή φησιν Ἐξανέστησε γάρ μοι ὁ Θεὸς σπέρμα ἕτερον ἀντὶ Ἄβελ ὃν ἀπέκτεινε Κάϊν.
Εἶδες εὐγνωμοσύνην γυναικός εἶδες φιλανθρωπίαν Δεσπότου πῶς ταχεῖαν αὐτοῖς τὴν παραμυθίαν ἐπενόησε Ταύτην μιμώμεθα ἅπαντες καὶ τὸ πᾶν τῇ ἄνωθεν χάριτι λογιζώμεθα.
Εἰ γὰρ καὶ ἡ φύσις ἐργάζεται ἀλλ' οὐκ οἰκείᾳ δυνάμει ἀλλὰ τῷ προστάγματι τοῦ δημιουργήσαντος εἴκουσα καὶ μηδέποτε ἀλγείτωσαν γυναῖκες ἐπειδὰν μὴ τίκτωσιν ἀλλὰ γνώμην εὐχάριστον ἐπιδεικνύμεναι ἐπὶ τὸν τῆς φύσεως δημιουργὸν καταφευγέτωσαν καὶ παρ' ἐκείνου αἰτείτωσαν τοῦ τῆς φύσεως Δεσπότου καὶ μήτε τῇ συνουσίᾳ τῶν συνοικούντων μήτε ἑτέρῳ τινὶ λογιζέσθωσαν τὴν τῶν παίδων γονὴν ἀλλὰ τῷ δημιουργῷ τῶν ὅλων τῷ καὶ ἀπὸ τοῦ μὴ ὄντος εἰς τὸ εἶναι παραγαγόντι τὴν φύσιν τὴν ἡμετέραν καὶ χωλεύουσαν πάλιν διορθῶσαι δυναμένῳ ἐπεὶ καὶ αὕτη τὴν τοῦ πένθους ὑπόθεσιν δοξολογίας ἀφορμὴν ἐποιήσατο καὶ τῷ Δεσπότῃ τὸ πᾶν λογίζεται λέγουσα Ἐξανέστησέ μοι ὁ Θεὸς σπέρμα ἕτερον ἀντὶ Ἄβελ ὃν ἀπέκτεινε Κάϊν.
Ὁρᾷς πῶς οὐ μόνον οὐκ ἐδυσχέρανεν οὐδὲ ἐφθέγξατό τι λυπηρὸν οὐ γὰρ ἂν παρέλιπεν ἡ θεία Γραφὴ εἴ γέ τι τοιοῦτον εἴρητο παρ' αὐτῆς ἀλλὰ γενναίως ἐνεγκοῦσα τὸ συμβὰν ταχείας ἀξιοῦται τῆς παραμυθίας καὶ πλείονα τὴν εὐγνωμοσύνην ἐπιδείκνυται ἀνακηρύττουσα τοῦ Δεσπότου τὴν εὐεργεσίαν Ὅρα γὰρ μεθ' ὅσης φιλοτιμίας ὁ Δεσπότης τὰ παρ' ἑαυτοῦ ἐπιδείκνυται.
Οὐ μόνον γὰρ υἱὸν ἕτερον ἐχαρίσατο ἀλλὰ καὶ ἐνάρετον αὐτὸν ἔσεσθαι ἤδη προμηνύει.
Ἐγέννησε γὰρ φησὶ κατὰ τὴν ἰδέαν αὐτοῦ καὶ κατὰ τὴν εἰκόνα αὐτοῦ.
Καὶ ἵνα μάθωμεν εὐθέως τοῦ τεχθέντος τὴν ἀρετὴν ὅρα καὶ αὐτὸν πάλιν διὰ τῆς προσηγορίας τοῦ ὑπ' αὐτοῦ τεχθέντος δεικνύντα τὸ φιλόθεον αὐτοῦ τῆς γνώμης.
Καὶ τῷ Σὴθ φησὶν ἐγένετο υἱὸς καὶ ἐπωνόμασε τὸ ὄνομα αὐτοῦ Ἐνώς.
Οὗτος ἤλπισεν ἐπικαλεῖσθαι τὸ ὄνομα Κυρίου τοῦ Θεοῦ.
Εἶδες προσηγορίαν διαδήματος λαμπροτέραν ἁλουργίδος φαιδροτέραν Τί γὰρ ἂν εἴη μακαριστότερον τοῦ τοιούτου τοῦ τῇ ἐπικλήσει τοῦ Θεοῦ καλλωπιζομένου καὶ τοῦτο ἀντὶ ὀνόματος κεκτημένου Ὁρᾷς πῶς ὅπερ ἐξ ἀρχῆς ἔλεγον καὶ ἐν αὐταῖς ψιλαῖς ταῖς προσηγορίαις πολὺς ἐναπόκειται πλοῦτος νοημάτων Οὐ μόνον γὰρ τῶν γονέων ἐντεῦθεν δείκνυται τὸ φιλόθεον ἀλλὰ καὶ ἡ πολλὴ περὶ τοὺς παῖδας αὐτῶν ἐπιμέλεια καὶ ὅπως ἄνωθεν καὶ ἐξ ἀρχῆς ἐπαίδευον τὰ τικτόμενα παιδία διὰ τῆς προσηγορίας ἣν αὐτοῖς ἐπετίθεσαν τῆς ἀρετῆς ἀντέχεσθαι καὶ οὐ καθάπερ οἱ νῦν ἁπλῶς καὶ ὡς ἔτυχε τὰς προσηγορίας ποιοῦνται.
Εἰς τὸ ὄνομα φησὶ τοῦ πάππου καὶ τοῦ ἐπιπάππου καλείσθω τὸ παιδίον ἀλλ' οἱ παλαιοὶ οὐχ οὕτως ἀλλὰ πᾶσαν σπουδὴν ἐποιοῦντο τοιαύτας προσηγορίας ἐπιτιθέναι τοῖς τικτομένοις αἳ μὴ μόνον αὐτοὺς τοὺς τὴν προσηγορίαν δεχομένους εἰς ἀρετὴν ἐνῆγον ἀλλὰ καὶ τοῖς ἄλλοις ἅπασι καὶ ταῖς μετὰ ταῦτα γενεαῖς διδασκαλία φιλοσοφίας ἁπάσης ἐγίνοντο.
Καὶ τοῦτο εἰσόμεθα κατὰ μικρὸν προϊόντος τοῦ λόγου.
Μὴ τοίνυν μηδὲ ἡμεῖς τὰς τυχούσας προσηγορίας ἐπιτιθῶμεν τοῖς παισὶν μηδὲ τῶν πάππων καὶ τῶν ἐπιπάππων καὶ τῶν πρὸς γένος διαφερόντων τὰς ὀνομασίας αὐτοῖς χαριζώμεθα ἀλλὰ τῶν ἁγίων ἀνδρῶν τῶν ἀρετῇ διαλαμψάντων τῶν πολλὴν παῤῥησίαν πρὸς τὸν Θεὸν ἐσχηκότων μᾶλλον δὲ μηδὲ ταῖς τούτων προσηγορίαις ἁπλῶς θαῤῥείτωσαν μήτε οἱ γονεῖς μήτε οἱ παῖδες οἱ τὰς προσηγορίας δεχόμενοι.
Οὐδὲ γὰρ ὀνίνησί τι προσηγορία ἀρετῆς ἔρημος οὖσα ἀλλὰ δεῖ ἐν τῇ κατορθώσει τῆς ἀρετῆς τὰς ἐλπίδας τῆς σωτηρίας ἔχειν καὶ μήτε ἐπὶ προσηγορίᾳ μέγα φρονεῖν μήτε ἐπὶ συγγενείᾳ τῶν ἁγίων ἀνδρῶν μήτε ἐπ' ἄλλῳ μηδενὶ ἀλλ' ἐπὶ τῇ τῶν οἰκείων ἔργων παῤῥησίᾳ μᾶλλον δὲ μηδὲ ἐπὶ ταύτῃ μέγα φρονεῖν ἀλλὰ τότε μᾶλλον κατεστάλθαι καὶ μετριάζειν ὅταν πολὺν τὸν πλοῦτον τῆς ἀρετῆς συναγαγεῖν δυνηθῶμεν οὕτω γὰρ καὶ αὐτοὶ μετὰ ἀσφαλείας τὸν συλλεγέντα πλοῦτον συνάξομεν καὶ τὴν παρὰ τοῦ Θεοῦ εὔνοιαν ἐπισπασόμεθα.
Διὰ γὰρ τοῦτο καὶ ὁ Χριστὸς ἔλεγε τοῖς μαθηταῖς Ὅταν πάντα ποιήσετε λέγετε ὅτι ἀχρεῖοι δοῦλοί ἐσμεν πανταχοῦ καταστέλλων αὐτῶν τὰ φρονήματα καὶ πείθων μὲν μετριοφρονεῖν καὶ μὴ ἐπαίρεσθαι ἐπὶ κατορθώμασιν ἀλλ' εἰδέναι ὡς ἡ μεγίστη ἀρετὴ αὕτη μάλιστα πάντων ἐστὶ τὸ ἐν κατορθώμασιν ὄντα τινὰ μετριάζειν.
Ἀλλ' ἐπὶ τὴν ἀκολουθίαν πάλιν ἐπανέλθωμεν τοῦ λόγου καὶ ἴδωμεν τοὺς ἑξῆς τεχθέντας.
Εἰκὸς γὰρ κατὰ μικρὸν προϊόντας μείζονα θησαυρὸν εὑρεῖν καὶ πολὺν καὶ ἄφατον πλοῦτον.
Καὶ ἔζησε φησὶν Ἑνὼς οὗτος ὁ τοῦ Σὴθ υἱὸς ἔτη ἑκατὸν ἐνενήκοντα καὶ ἐγέννησε τὸν Καϊνᾶν καὶ Καϊνᾶν ἐγέννησε τὸν Μαλελεὴλ καὶ Μαλελεὴλ ἐγέννησε τὸν Ἰαρὲδ καὶ Ἰαρὲδ ἐγέννησε τὸν Ἐνώχ.
Καὶ ἔζησεν Ἐνὼχ ἔτη ἑκατὸν ἑξήκοντα πέντε καὶ ἐγέννησε τὸν Μαθουσάλα.
Εὐηρέστησε δὲ φησὶ τῷ Θεῷ Ἐνὼχ καὶ ἔζησεν Ἐνὼχ μετὰ τὸ γεννῆσαι αὐτὸν τὸν Μαθουσάλα ἔτη διακόσια καὶ ἐγέννησεν υἱοὺς καὶ θυγατέρας καὶ ἐγένοντο αἱ ἡμέραι Ἐνὼχ ἔτη τριακόσια ἑξήκοντα πέντε.
Καὶ εὐηρέστησεν Ἐνὼχ τῷ Θεῷ καὶ οὐχ εὑρίσκετο διότι μετέθηκεν αὐτὸν ὁ Θεός.
Οὐ καλῶς ἔλεγον ὅτι προϊόντες πολὺν καὶ ἄφατον εὑρήσομεν πλοῦτον πνευματικὸν ἐν τούτοις ὀνόμασιν Ἐννόει γάρ μοι ἐνταῦθα ἀγαπητὲ καὶ τοῦ δικαίου τὴν ἀρετὴν καὶ τοῦ ἀγαθοῦ Θεοῦ τὴν ὑπερβάλλουσαν φιλανθρωπίαν καὶ τῆς θείας Γραφῆς τὴν ἀκρίβειαν.
Ἔζησε φησὶν Ἐνὼχ ἔτη ἑκατὸν ἑξήκοντα πέντε καὶ ἐγέννησε τὸν Μαθουσάλα καὶ εὐηρέστησε φησὶν Ἐνὼχ τῷ Θεῷ μετὰ τὸ γεννῆσαι αὐτὸν τὸν Μαθουσάλα.
Ἀκουέτωσαν καὶ ἄνδρες καὶ γυναῖκες καὶ παιδευέσθωσαν τοῦ δικαίου τὴν ἀρετὴν καὶ μὴ νομιζέτωσαν τὸν γάμον κώλυμα εἶναι πρὸς τὴν εὐαρέστησιν τὴν πρὸς τὸν Θεόν.
Διὰ γὰρ τοῦτο καὶ ἅπαξ καὶ δεύτερον ἐπεσημήνατο λέγουσα ἡ θεία Γραφὴ ὅτι ἐγέννησε τὸν Μαθουσάλα καὶ τότε εὐηρέστησε καὶ πάλιν τὸ αὐτὸ ἐδιπλασίασε λέγουσα Καὶ εὐηρέστησε μετὰ τὸ γεννῆσαι αὐτὸν ἵνα μή τις νομίσῃ ἐμποδίζεσθαι πρὸς τὴν ταύτης κατόρθωσιν.
Ἐὰν γὰρ νήφωμεν οὔτε γάμος οὔτε ἀνατροφὴ οὔτε ἕτερόν τι ἐμποδίσαι ἡμῖν δυνήσεται εἰς τὴν εὐαρέστησιν τὴν πρὸς τὸν Θεόν.
Ἰδοὺ γὰρ καὶ οὗτος τῆς αὐτῆς ἡμῖν φύσεως τυγχάνων καὶ οὔτε νόμου δοθέντος οὔτε Γραφῶν κειμένων τῶν διδασκουσῶν οὔτε ἑτέρου τινὸς εἰς φιλοσοφίαν ἐνάγοντος οἴκοθεν καὶ ἀπὸ προαιρέσεως τοσαύτην ἐπεδείξατο τὴν εὐαρέστησιν ὡς μέχρι τῆς σήμερον διαρκέσαι καὶ μηδέπω καὶ νῦν πεῖραν θανάτου λαβεῖν.
Εἰ γὰρ ὁ γάμος ἀγαπητὲ καὶ ἡ παιδοτροφία κώλυμα ἤμελλε γίνεσθαι πρὸς τὴν τῆς ἀρετῆς ὁδὸν οὐκ εἰσήνεγκε γάμον εἰς τὸν βίον τὸν ἡμέτερον ὁ τῶν ὅλων δημιουργὸς ἵνα μὴ ἐν τοῖς καιρίοις καὶ σφόδρα ἀναγκαιοτέροις ἡμᾶς λυμήνηται.
Ἀλλ' ἐπειδὴ οὐ μόνον οὐδὲν ἡμῖν ἐμποδίζει πρὸς τὴν κατὰ Θεὸν φιλοσοφίαν ἐὰν βουλώμεθα νήφειν ἀλλὰ καὶ πολλὴν ἡμῖν εἰσάγει τὴν παραμυθίαν μαινομένην τὴν φύσιν καταστέλλουσα καὶ οὐκ ἀφιεῖσα πελάγιον σαλεύειν ἀλλὰ διηνεκῶς ἐν λιμένι τὸ σκάφος ὁρμᾷν παρασκευάζουσα διὰ τοῦτο τὴν ἐντεῦθεν παραμυθίαν ἐχαρίσατο τῷ τῶν ἀνθρώπων γένει.
Ὅτι γὰρ ἀληθῆ τὰ παρ' ἡμῶν λεγόμενα δείκνυσιν ὁ δίκαιος οὗτος.
Μετὰ γὰρ τὸ γεννῆσαι φησὶ τὸν Μαθουσάλα εὐηρέστησεν Ἐνὼχ τῷ Θεῷ καὶ οὐ βραχύν τινα ἀριθμὸν διήρκεσε τὴν ἀρετὴν μετιὼν ἀλλὰ φησὶ διακόσια ἔτη.
Καὶ ἐπειδὴ μετὰ τὴν τοῦ πρωτοπλάστου παράβασιν εὑρέθη ἄνθρωπος πρὸς αὐτὴν τὴν κορυφὴν τῆς ἀρετῆς ἀνιὼν καὶ τὴν τοῦ προπάτορος ἁμαρτίαν ἀνακαλούμενος διὰ τῆς οἰκείας εὐαρεστήσεως ὅρα τοῦ ἀγαθοῦ Θεοῦ τὴν ὑπερβάλλουσαν φιλανθρωπίαν.
Ἐπειδὴ εὗρε δυνηθέντα ἀνακαλέσασθαι τὸ ἁμάρτημα τοῦ Ἀδὰμ δεικνὺς δι' αὐτῶν τῶν πραγμάτων ὅτι οὐ βουλόμενος τὸν θάνατον ἐπαγαγεῖν τῷ γένει τῷ ἡμετέρῳ διὰ τὴν τῆς ἐντολῆς παράβασιν τοῦτον κατεδίκασε τὸν τὴν ἐντολὴν δεξάμενον τοῦτον ζῶντα μεθίστησι.
Καὶ εὐηρέστησε φησὶν Ἐνὼχ τῷ Θεῷ καὶ οὐχ εὑρίσκετο διότι μετέθηκεν αὐτὸν ὁ Θεός.
Ὁρᾷς σοφίαν Δεσπότου Μετέθηκε ζῶντα οὐχὶ ἀθανασίαν ἐχαρίσατο ἵνα μὴ ἐκλύσῃ τοῦ πλημμελήματος τὸν φόβον ἀλλ' ἀφῆκεν ἀκμάζειν τῷ τῶν ἀνθρώπων γένει.
Διὰ τοῦτο πάλιν ἀμυδρῶς ὡς εἰπεῖν καὶ λανθανόντως ἀνακαλέσασθαι βούλεται τὴν ἀπόφασιν ἣν κατὰ τοῦ Ἀδὰμ ἐξήνεγκε.
Ἀλλ' οὐ ποιεῖ αὐτὸ φανερὸν ἵνα ὁ φόβος ἀντὶ σωφρονισμοῦ γένηται Διὰ τοῦτο εὐαρεστήσαντα τὸν Ἐνὼχ μετέθηκεν.
Εἰ δέ τις βούλοιτο περιεργάζεσθαι καὶ λέγειν καὶ ποῦ αὐτὸν μετέθηκε καὶ εἰ μέχρι τοῦ παρόντος διήρκεσε μανθανέτω μὴ λογισμοῖς ἀνθρωπίνοις κατακολουθεῖν καὶ τὰ παρὰ τοῦ Θεοῦ πολυπραγμονεῖν ἀλλὰ πιστεύειν τοῖς λεγομένοις.
Ὅταν γὰρ ὁ Θεὸς ἀποφαίνηταί τι οὐ δεῖ ἀντιβλέπειν τοῖς ῥηθεῖσιν ἀλλὰ τὰ παρὰ τοῦ Θεοῦ λεγόμενα ἀξιοπιστότερα ἡγεῖσθαι κἂν μὴ φαίνηται τῶν ὑπὸ τοῖς ὀφθαλμοῖς κειμένων τοῖς ἡμετέροις.
Ὅτι γὰρ μετέθηκεν αὐτὸν εἶπεν ἡ θεία Γραφὴ καὶ ὅτι ζῶντα μετέθηκε καὶ πεῖραν μὴ λαβόντα θανάτου ἀλλὰ διὰ τῆς οἰκείας εὐαρεστήσεως ἀνώτερον γεγονότα τῆς ἐξενεχθείσης ἀποφάσεως κατὰ τοῦ τῶν ἀνθρώπων γένους.
Ποῦ δὲ αὐτὸν μετέθηκεν καὶ ὅπως νῦν διάγει τοῦτο οὐ προσέθηκεν.
Εἶδες ἀγαθότητα Δεσπότου πῶς εὑρὼν ἄνδρα τὴν ἀρετὴν κατωρθωκότα οὐκ ἀπεστέρησεν αὐτὸν τῆς ἀξίας ἣν τῷ πρωτοπλάστῳ ἐχαρίσατο πρὸ τῆς παραβάσεως τῆς ἐντολῆς διδάσκων ἡμᾶς ὅτι κἀκεῖνος εἰ μὴ τὴν ἀπάτην προετίμησε τῆς δοθείσης ἐντολῆς τῶν αὐτῶν ἂν ἠξίωτο ἢ καὶ μειζόνων Καὶ ἔζησε φησὶ Μαθουσάλα ἔτη ἑκατὸν ὀγδοήκοντα ἑπτὰ καὶ ἐγέννησε τὸν Λάμεχ καὶ ἔζησε Λάμεχ ἔτη ἑκατὸν ὀγδοήκοντα καὶ ἐγέννησεν υἱὸν καὶ ἐπωνόμασε τὸ ὄνομα αὐτοῦ Νῶε λέγων Οὗτος δὴ ἀναπαύσει ἡμᾶς ἀπὸ τῶν ἔργων ἡμῶν καὶ ἀπὸ τῶν λυπηρῶν τῶν χειρῶν ἡμῶν καὶ ἀπὸ τῆς γῆς ἧς κατηράσατο Κύριος ὁ Θεός.
Ὅρα πάλιν διὰ τῆς προσηγορίας τοῦ νῦν τεχθέντος ὑπὸ τοῦ Λάμεχ μυστηρίων τὸ μέγεθος καὶ προῤῥήσεως ὑπερβολὴν καὶ φιλανθρωπίαν ἄφατον τοῦ ἀγαθοῦ Θεοῦ.
Ἐπειδὴ γὰρ τῇ οἰκείᾳ προγνώσει τὰ μέλλοντα προεώρα ἰδὼν τὴν κακίαν τῶν ἀνθρώπων αὐξανομένην προλέγει διὰ τῆς τοῦ παιδὸς προσηγορίας τὰ μέλλοντα καταλήψεσθαι κακὰ ἅπαν τὸ τῶν ἀνθρώπων γένος ἵνα κἂν τῷ φόβῳ σωφρονισθέντες ἀπόσχωνται τῆς κακίας ἕλωνται δὲ τὴν ἀρετήν.
Καὶ ὅρα μακροθυμίαν Δεσπότου πρὸ πόσου χρόνου τὴν πρόῤῥησιν γενέσθαι ποιεῖ ἵνα καὶ τὴν οἰκείαν ἐπιδείξηται φιλανθρωπίαν καὶ πάσης ἀπολογίας ἀποστερήσῃ τοὺς τὴν τιμωρίαν μέλλοντας δέχεσθαι.
Ἀλλ' ἴσως ἄν τις εἴποι καὶ πόθεν τῷ Λάμεχ τὸ τοσοῦτον μέγεθος τῆς προῤῥήσεως μὴ γὰρ μέμνηται ἡ Γραφὴ ὅτι ἐνάρετός τις ἦν καὶ θαυμαστός Μὴ ξενισθῇς ἀγαπητέ σοφὸς γὰρ ὢν καὶ εὐμήχανος ὁ Δεσπότης καὶ δι' ἀναξίων πολλάκις συγχωρεῖ προλέγεσθαι θαυμαστὰ καὶ μεγάλα πράγματα καὶ οὐκ ἐν τῇ Παλαιᾷ μόνον τοῦτο ἀλλὰ καὶ ἐν τῇ Καινῇ.
Ἄκουε γὰρ τοῦ εὐαγγελιστοῦ περὶ τοῦ Καϊάφα τοῦ τῶν Ἰουδαίων ἀρχιερέως λέγοντος Τοῦτο δὲ ἀφ' ἑαυτοῦ οὐκ εἶπεν ἀλλ' ἀρχιερεὺς ὢν τοῦ ἐνιαυτοῦ ἐκείνου προεφήτευσεν.
ὅτι ἤμελλεν ὁ Ἰησοῦς ἀποθνήσκειν οὐχ ὑπὲρ τοῦ λαοῦ μόνον ἀλλ' ἵνα καὶ τὰ ἔθνη τὰ ἐσκορπισμένα συναγάγῃ εἰς ἕν.
Εὑρήσεις τοιοῦτόν τι πάλιν καὶ ἐπὶ τοῦ Βαλαὰμ γινόμενον.
Κληθεὶς γὰρ ὥστε καταράσασθαι τὸν λαὸν οὐ μόνον οὐ κατηράσατο ἀλλὰ καὶ προεφήτευσε μεγάλα καὶ θαυμαστὰ πράγματα οὐ περὶ τοῦ λαοῦ μόνον ἀλλὰ καὶ περὶ τῆς τοῦ Σωτῆρος ἐπιδημίας.
Μὴ τοίνυν ξενίζου εἰ καὶ νῦν ὁ Λάμεχ προσηγορίαν ἐπιθεὶς τῷ παιδὶ τοιαύτην ἐπιτίθησιν ἀλλὰ τῷ Θεῷ λόγισαι τὸ πᾶν τῷ διὰ τῆς εὐμηχάνου αὐτοῦ σοφίας πάντα οἰκονομοῦντι.
Καὶ ἐκάλεσε τὸ ὄνομα αὐτοῦ Νῶε ἑρμηνεύεται γὰρ αὐτοῦ τὸ ὄνομα ἀνάπαυσις.
Τὴν οὖν πανωλεθρίαν ἐκείνην τὴν μετὰ τοσούτων ἐτῶν ἀριθμὸν συμβήσεσθαι μέλλουσαν ἀνάπαυσιν καλεῖ καθάπερ καὶ Ἰώβ φησι Θάνατος ἀνδρὶ ἀνάπαυσις.
Ἐπειδὴ γὰρ πολὺν καὶ σφόδρα μέγαν ἔχει τὸν κάματον ἡ κακία τὴν ταύτης ἀποχὴν καὶ τὴν ἀναίρεσιν ἣν διὰ τοῦ κλυδωνίου ἐκείνου ἔμελλον ὑφίστασθαι ἀνάπαυσιν καλεῖ.
Καὶ ἐκάλεσε φησὶ τὸ ὄνομα αὐτοῦ Νῶε.
Εἶτα ἑρμηνεύων ἡμῖν τοῦ ὀνόματος τὴν προσηγορίαν φησίν Οὗτος δὲ ἀναπαύσει ἡμᾶς ἀπὸ τῶν ἔργων ἡμῶν ἀπὸ τῆς κακίας φησὶν ἀποστήσει Καὶ ἀπὸ τῶν λυπηρῶν τῶν χειρῶν ἡμῶν καὶ πάλιν τὸ αὐτὸ ἀπὸ τῶν πράξεων φησὶ τῶν πονηρῶν.
Οὐδὲ γὰρ ἐπειδὴ αἱ χεῖρες ἐλυποῦντο οὕτω τοῦτό φησιν ἀλλ' ἐπειδὴ διὰ τῆς τούτων ἐργασίας καὶ τῆς πονηρᾶς πράξεως τὰ τῆς λύπης αὐτοῖς ηὔξετο.
Καὶ ἀπὸ τῆς γῆς ἧς κατηράσατο Κύριος ὁ Θεός.
Ἐλευθερώσει ἡμᾶς πάντων φησὶ τῶν ἐπικειμένων κακῶν καὶ τοῦ περὶ τὴν γῆν πονεῖσθαι καὶ ταλαιπωρεῖσθαι τὴν κατάραν δεξαμένην διὰ τὴν τοῦ πρωτοπλάστου παράβασιν.
Ἐννόει γάρ μοι λοιπὸν ἀγαπητὲ πῶς τὸ παιδίον τοῦτο κατὰ μικρὸν αὐξανόμενον διδασκαλίας ὑπόθεσις ἅπασι τοῖς ὁρῶσιν ἐγίνετο Μόνον γάρ τις ἐπυνθάνετο τοῦ παιδίου τὴν προσηγορίαν καὶ εὐθέως ἡ ἑρμηνεία τῆς προσηγορίας ἐδίδασκε τῶν μελλόντων συμβήσεσθαι τὸν ὄλεθρον.
Εἰ μὲν γάρ τις ἁπλῶς εἶπεν ἐνηχηθεὶς ὅτι τόδε ἔσται κἂν λήθῃ παραδοθῇ τὸ ῥηθὲν καὶ οὐκ ἂν πάντες ἐγίνωσκον τῆς τιμωρίας τὸ ἀφόρητον νυνὶ δὲ οὗτος ὑπὸ τοῖς ἁπάντων ὀφθαλμοῖς στρεφόμενος εὐκαίρως ἀκαίρως ὑπόμνησις ἐγίνετο τῆς τοῦ Θεοῦ ἀγανακτήσεως.
Καὶ ἵνα μάθωμεν ἀκριβῶς ἐπὶ πόσον χρόνον διήρκεσεν ὁ υἱὸς διὰ τῆς προσηγορίας τῆς ἑαυτοῦ πᾶσι παραινῶν ἀποστῆναι μὲν τῆς κακίας ἑλέσθαι δὲ τὴν ἀρετὴν καὶ διαφυγεῖν τὴν τοσαύτην ἀγανάκτησιν φησί Καὶ ἦν Νῶε ἐτῶν πεντακοσίων καὶ ἐγέννησε Νῶε τρεῖς υἱούς.
Ὅρα πάλιν ἄλλον δίκαιον μετὰ γυναικὸς καὶ τέκνων πολλὴν τὴν περὶ τὸν Θεὸν εὐαρέστησιν κατωρθωκότα καὶ ἀπεναντίας ἅπασι τὴν τῆς ἀρετῆς ὁδὸν ἑλόμενον καὶ οὐδὲν οὔτε ὑπὸ τοῦ γάμου οὔτε ὑπὸ τῆς παιδοτροφίας κωλυθέντα.
Τέως δὲ ἀναγκαῖον ἐκπλαγῆναι τοῦ Θεοῦ τὴν ἄφατον μακροθυμίαν καὶ τῶν τότε ἀνθρώπων τὴν ἀγνωμοσύνην τὴν ὑπερβάλλουσαν.
Ἰδοὺ γὰρ πεντακόσια ἔτη τέως διήρκεσεν ὁ δίκαιος οὗτος βοῶν καὶ διαμαρτυρόμενος διὰ τῆς ἑαυτοῦ προσηγορίας τὸ μέλλον ἔσεσθαι κλυδώνιον κατὰ πᾶσαν τὴν οἰκουμένην διὰ τὴν τῆς κακίας ἐπίτασιν καὶ οὐδὲ οὕτως ἀποστῆναι τῆς κακίας ἠβουλήθησαν.
Ἀλλ' ὁ φιλάνθρωπος Θεὸς οὐδὲ μετὰ τὴν τοσαύτην πρόῤῥησιν οὐδὲ μετὰ τὸν τοσούτων ἀριθμὸν ἐτῶν τὴν τιμωρίαν ἐπάγει ἀλλὰ πάλιν αὔξων αὐτοῦ τὴν μακροθυμίαν καὶ ἕτερον οὐκ ὀλίγων ἐτῶν ἀριθμὸν προστίθησι τῇ οἰκείᾳ ἀνεξικακίᾳ.
Οὐ γὰρ διὰ τοῦτο παρήγαγε τὴν τῶν ἀνθρώπων φύσιν ὥστε τιμωρήσασθαι ἀλλὰ τοὐναντίον ἅπαν ὥστε τῶν μυρίων ἀγαθῶν τὴν ἀπόλαυσιν δωρήσασθαι.
Διὰ τοῦτο ὁρᾷς αὐτὸν πανταχοῦ μέλλοντα καὶ ἀναβαλλόμενον ἐν ταῖς τιμωρίαις.
Ἀλλ' ἵνα μὴ τῷ πλήθει τῶν λεγομένων καταχώσωμεν ὑμῶν τὴν μνήμην μέχρι τούτου στήσαντες τὸν λόγον εἰς τὴν ἐπιοῦσαν τὰ λειπόμενα ταμιευσόμεθα.
Ταῦτα δὲ μὴ ἁπλῶς ἀκούωμεν ἀγαπητοὶ ἀλλὰ παιδευώμεθα τῆς ἀρετῆς ἐπιμελεῖσθαι καὶ τὴν περὶ τὸν Θεὸν εὐαρέστησιν περὶ πολλοῦ ποιεῖσθαι καὶ μήτε οἰκίας προστασίαν μήτε γυναικὸς φροντίδα μήτε παίδων ἐπιμέλειαν μήτε ἄλλο μηδὲν προβαλλώμεθα καὶ νομίσωμεν ἀρκεῖν ἡμῖν εἰς ἀπολογίαν τοῦ ῥᾳθύμως καὶ ἠμελημένως ζῇν μηδὲ τὰ ψυχρὰ ἐκεῖνα καὶ ἀνόνητα ῥήματα προφέρωμεν καὶ λέγωμεν κοσμικός εἰμι γυναῖκα ἔχω καὶ τέκνων φροντίδα ποιοῦμαι.
Ταῦτα τοῖς πλείοσιν ἔθος λέγειν ἐπειδὰν αὐτοὺς παρακαλῶμεν εἰς τοὺς ὑπὲρ τῆς ἀρετῆς πόνους ἢ περὶ τὴν τῶν Γραφῶν ἀνάγνωσιν πολλὴν ποιεῖσθαι τὴν σπουδήν.
Οὐκ ἔστιν ἐμὸν τοῦτο φησί μὴ γὰρ ἀπεταξάμην μὴ γὰρ μοναχός εἰμι Τί λέγεις ἄνθρωπε Ἐκείνοις μόνοις ἀποκεκλήρωται τὸ τῆς πρὸς τὸν Θεὸν εὐαρεστήσεως Πάντας ἀνθρώπους θέλει σωθῆναι καὶ εἰς ἐπίγνωσιν ἀληθείας ἐλθεῖν καὶ οὐδένα βούλεται ἀρετῆς ἀμελεῖν.
Ἄκουε γὰρ αὐτοῦ διὰ τοῦ προφήτου λέγοντος Οὐ βούλομαι τὸν θάνατον τοῦ ἁμαρτωλοῦ ὡς τὸ ἐπιστρέψαι καὶ ζῇν αὐτόν.
Μή τι γέγονεν εἰπέ μοι τούτῳ τῷ δικαίῳ κώλυμα ἡ συνουσία τῆς γυναικὸς ἢ ἡ τῶν παίδων φροντίς Μὴ τοίνυν παρακαλῶ μηδὲ ἡμεῖς ἀπατῶμεν ἑαυτοὺς ἀλλ' ὅσῳ ταύταις φροντίσιν ἐνεχόμεθα τοσούτῳ μᾶλλον τὰ ἀπὸ τῆς ἀναγνώσεως τῶν θείων Γραφῶν δεχώμεθα φάρμακα.
Μὴ γὰρ καὶ οὗτοι οὐ τῆς αὐτῆς ἡμῖν φύσεως ἦσαν καὶ οὐδὲ τοσαύτας ἀφορμὰς εἶχον τὰς ἐναγούσας αὐτοὺς πρὸς τὴν τῆς ἀρετῆς ἐργασίαν Ποίας οὖν ἂν εἴημεν συγγνώμης ἄξιοι οἱ καὶ διδασκαλίας τοσαύτης ἀπολαύοντες καὶ τοσαύτης χάριτος ἀξιωθέντες καὶ τῆς ἄνωθεν συμμαχίας ἀπολαύοντες καὶ τῶν ἀποῤῥήτων ἐκείνων ἀγαθῶν τὴν ἐπαγγελίαν δεξάμενοι ἐὰν μὴ πρὸς τὸ τῶν παλαιῶν ἀνδρῶν φθάσωμεν τῆς ἀρετῆς μέτρον Εἰ γὰρ βουλοίμεθα νήφειν ἱκανὰ τὰ σήμερον ἡμῖν κινηθέντα διεγεῖραι ἡμᾶς πρὸς τὸν πόθον τῆς ἀρετῆς καὶ μηδέποτε νομίζειν κώλυμα ἡμῖν γενέσθαι πρὸς τὴν ταύτης ὁδόν.
Εἰ γὰρ οἱ πρὸ τοῦ νόμου ἀπὸ τῆς ἐν τῇ φύσει κειμένης διδασκαλίας εἰς τοσαύτην ἔφθασαν ἀρετὴν τί ἔχομεν εἰπεῖν ἡμεῖς οἱ μετὰ τοσαύτην βοήθειαν καὶ τὴν τοῦ Χριστοῦ παρουσίαν καὶ τὰ μυρία θαύματα πόῤῥω τῆς ἀρετῆς τυγχάνοντες Διὸ παρακαλῶ μὴ ἁπλῶς ἐπερχώμεθα τὰ ἐν ταῖς θείαις Γραφαῖς κείμενα ἀλλὰ μετὰ προσοχῆς ἀναγινώσκωμεν τὰ ἐγκείμενα ἵνα τὴν ἐξ αὐτῶν ὠφέλειαν καρπούμενοι ὀψὲ γοῦν ποτε τῆς κατὰ Θεὸν ἀρετῆς ἀντιλαβέσθαι δυνηθῶμεν.
Εἰ γὰρ δὲ μέλλοιμεν καὶ ἡμεῖς καθ' ἑκάστην ἡμέραν ὑμῖν ἐνηχεῖν τὴν πνευματικὴν ταύτην διδασκαλίαν καὶ ὑμεῖς ἐπὶ τῆς αὐτῆς ῥᾳθυμίας μείνητε ποῖον ὑμῖν ὄφελος ἔσται ἐκ τῆς συνεχοῦς διδασκαλίας ἢ ἡμῖν τίς ἔσται παραμυθία ὁρῶσι τὸν τοσοῦτον ἡμῶν κάματον ἀνόνητον γινόμενον καὶ οὐδεμίαν προκοπὴν γινομένην ἐκ τῆς ἡμετέρας σπουδῆς Εἰπὲ γάρ μοι οὐχὶ ἀπὸ δύο οὐσιῶν συνεστήκαμεν ἐκ ψυχῆς λέγω καὶ σώματος Τίνος οὖν ἕνεκεν μὴ τὴν ἴσην αὐτοὶ πρόνοιαν ἀμφοτέροις ἀπονέμομεν ἀλλὰ τὸ μὲν σῶμα παντὶ τρόπῳ θεραπεύειν σπουδάζομεν καὶ ἰατροῖς χρήματα διδόντες καὶ αὐτοὶ πολλὴν περὶ αὐτὸ τὴν ἐπιμέλειαν ἐπιδεικνύμενοι καὶ ἐσθῆτι πολυτελεῖ περιβάλλοντες καὶ τροφὴν πλέον τοῦ δέοντος παρέχοντες καὶ ἐν ἀνέσει διηνεκεῖ αὐτὸ εἶναι βουλόμεθα καὶ ὑπὸ μηδενὸς ὅλως ἐνοχλεῖσθαι νοσήματος ἀλλὰ κἂν τὸ τυχὸν τὸ ἐνοχλοῦν ᾗ πᾶσαν κινοῦμεν μηχανὴν ὥστε τὸ λυποῦν διορθώσασθαι Καὶ ἐπὶ μὲν τοῦ σώματος τοῦ ἐλάττονος λέγω τὴν οὐσίαν τί γὰρ ἴσον εἰπέ μοι ψυχὴ καὶ σῶμα Εἰ γὰρ βούλει τὴν διαφορὰν ἰδεῖν σκόπει πῶς οὐδενὸς λόγου ἄξιον εὑρίσκεται τὸ σῶμα τῆς ψυχῆς ἀναχωρησάσης.
Ὁ τοίνυν τοῦ σώματος τοσαύτην πρόνοιαν ποιούμενος τίνος ἕνεκεν καὶ διὰ τί τοσαύτῃ περὶ τὴν τῆς ψυχῆς πρόνοιαν ὑπεροψίᾳ κεχρῆσθαι βούλει καὶ οὔτε τροφὴν αὐτῇ κατάλληλον προσάγειν τὴν ἐκ τῶν θείων Γραφῶν λέγω παραίνεσιν οὔτε τοῖς τραύμασιν αὐτῆς καὶ τοῖς ἕλκεσι τοῖς καθαιροῦσιν αὐτῆς τὴν ἰσχὺν καὶ τὴν παῤῥησίαν ὑποτεμνομένοις τὰ ἐπιτήδεια φάρμακα ἐπιτιθέναι ἀλλὰ καὶ περιορᾷν ἀνέχῃ αὐτὴν καὶ λιμῷ τηκομένην καὶ ὑπὸ τῶν ἑλκῶν διαφθειρομένην καὶ προκειμένην ὡς εἰπεῖν καθάπερ κυσὶ τοῖς πονηροῖς καὶ ἀτόποις λογισμοῖς ὥστε διασπᾷν καὶ τὸν τόνον αὐτῆς ἅπαντα καθαιρεῖν Διὰ τί μὴ καθάπερ τοῦ σώματος τοῦ ὁρωμένου ποιούμεθα τὴν πρόνοιαν τὸν αὐτὸν δὴ τρόπον καὶ τῆς ψυχῆς τῆς ἀσωμάτου καὶ μὴ ὁρωμένης ὁπότε καὶ ἡ περὶ ταύτην ἐπιμέλεια οὐ μόνον εὔκολος καὶ κούφη ἀλλὰ καὶ ἀδάπανος καὶ οὐδενὸς καμάτου δεομένη Καὶ ἐνταῦθα μὲν ἐπὶ τῆς τοῦ σώματος ἐπιμελείας καὶ τῶν τοῦ σώματος ἀῤῥωστημάτων ἀνάγκη καὶ χρημάτων πολλὴν δαπάνην γενέσθαι καὶ τὰ μὲν αὐτῶν τοῖς ἰατροῖς προσαναλίσκειν τὰ δὲ εἰς τὴν ἄλλην ἅπασαν θεραπείαν πρὸς τροφὴν λέγω καὶ πρὸς ἐνδύματα καὶ οὔπω φημὶ ὅτι καὶ ὑπὲρ τὴν χρείαν οἱ πλείους ταῦτα δαπανῶσιν ἀμετρίᾳ πολλῇ κεχρημένοι ἐπὶ δὲ τῆς ψυχῆς οὐδενὸς τῶν τοιούτων δεῖ ἀλλ' εἰ βουληθείης καθάπερ ἐφ' ἑκάστης ἡμέρας τῷ σώματι τὴν τροφὴν χορηγεῖς καὶ τὰ χρήματα καταναλίσκων οὕτω καὶ τὴν ψυχὴν μὴ περιορᾷν λιμῷ φθειρομένην καὶ παρέχειν αὐτῇ τὴν κατάλληλον τροφὴν τὴν ἐκ τῆς τῶν Γραφῶν ἀναγνώσεως καὶ τῆς πνευματικῆς νουθεσίας παραίνεσιν Οὐκ ἐπ' ἄρτῳ μόνον γὰρ φησὶ ζήσεται ἄνθρωπος ἀλλ' ἐπὶ παντὶ ῥήματι ἐκπορευομένῳ διὰ στόματος Θεοῦ ἄριστα περὶ τούτων διατιθέμενος ἔσῃ καὶ περὶ τοῦ παρ' ἡμῖν οἰκειοτέρου προσηκόντως διανοούμενος.
Ὥσπερ τοίνυν τῷ σώματι διάφορα παρέχεις ἐνδύματα καὶ ἐπιτηδεύεις πρὸς τὴν τῶν καιρῶν τροπὴν καὶ τὴν τῶν ἐνδυμάτων ποικιλίαν κατὰ τὸ αὐτὸ μηδὲ τὴν ψυχὴν περιόρα γυμνὴν περιιοῦσαν τῶν ἀγαθῶν πράξεων ἀλλὰ καὶ αὐτὴν περίβαλλε ἐνδύμασι τοῖς αὐτῇ πρέπουσι ταχέως αὐτὴν ἀνακτήσῃ καὶ πρὸς τὴν κατὰ φύσιν ὑγίειαν ἐπαναγάγῃς.
Ποῖα δὲ ἂν εἴη ταύτης ἐνδύματα Ἐλεημοσύνη καὶ ἡ περὶ τοὺς πένητας δαψίλεια τοῦτο τὸ μέγιστον τῆς ψυχῆς περιβόλαιον τοῦτο τὸ φαιδρὸν αὐτῆς ἱμάτιον.
Εἰ δὲ βούλει μὴ μόνον ἐνδύματα παρέχειν ἀλλ' ὁμοίως τῷ σώματι καλλωπίζειν προστίθει καὶ τὴν διὰ τῶν εὐχῶν βοήθειαν καὶ τὴν τῶν ἁμαρτημάτων ἐξομολόγησιν καὶ τῇ συνεχείᾳ τῶν δακρύων ἀποσμήχων αὐτῆς τὸ πρόσωπον μὴ διαλίπῃς.
Καθάπερ γὰρ πάσῃ σπουδῇ τὴν ὄψιν τοῦ σώματος καθ' ἑκάστην ἡμέραν ἐκπλύνεις ὥστε μηδαμοῦ ῥύπον τινὰ ἐπικείμενον τῇ ὄψει δυσειδῆ αὐτὴν δεικνύναι ὡσαύτως καὶ ἐπὶ τῆς ψυχῆς ποιεῖν σπούδαζε καὶ καθ' ἑκάστην αὐτὴν ἀπόπλυνε θερμὰ δάκρυα προσχέων.
Τούτῳ γὰρ τῷ ὕδατι ἐκείνη τὸν ῥύπον ἀποτιθεμένη φαιδροτέρα γίνεται.
Καὶ ἐπειδὴ αἱ πλείους τῶν γυναικῶν διὰ πολλὴν βλακείαν τοῦ παραγγέλματος τοῦ ἀποστολικοῦ ὑπερφρονοῦσαι τοῦ κελεύοντος.
Μὴ ἐν πλέγμασιν ἢ χρυσῷ ἢ μαργαρίταις ἢ ἱματισμῷ πολυτελεῖ ἑαυτὰς κοσμεῖν μετὰ πολλῆς τῆς δαψιλείας τοῦτο ἐργάζονται οὐ γυναῖκες δὲ μόνον ἀλλὰ καὶ ἀνδρῶν ὅσοι βλακώδεις καὶ πρὸς τὴν τῶν γυναικῶν εὐτέλειαν ἑαυτοὺς κατάγουσι δακτυλίους περιτιθέμενοι καὶ τῷ μεγέθει καὶ τῷ ὄγκῳ τῶν λίθων καλλωπιζόμενοι ἐφ' οἷς αἰσχύνεσθαι καὶ ἐγκαλύπτεσθαι ἐχρῆν καὶ οὗτοι τοίνυν κἀκεῖναι εἰ τῶν ἡμετέρων ἀνάσχοιντο λόγων τὰ χρυσία ταῦτα τὰ πολλὴν καὶ τοῖς ἀνδράσι καὶ ταῖς γυναιξὶ τὴν λύμην παρέχοντα εἰς τὸν τῆς ψυχῆς κόσμον μᾶλλον μεταγέτωσαν καὶ ἐκείνην διὰ τούτων καλλωπιζέτωσαν.
Ὥσπερ γὰρ τῷ σώματι περικείμενα κἂν εὔμορφον ᾖ δυσειδέστερον τοῦτο ἀπεργάζεται οὕτω τῇ ψυχῇ περιτεθέντα κἂν ἄμορφος ᾖ εἰς τὴν ἄκραν εὐμορφίαν αὐτὴν μεθίστησι.
Καὶ πῶς φησὶ δυνατὸν τῇ ψυχῇ περιθεῖναι τὰ χρυσία Πάλιν διὰ τῆς τῶν πενήτων χειρός.
Οὗτοι γὰρ δεχόμενοι τὴν ταύτης εὐμορφίαν κατασκευάζουσιν.
Ἐκείνοις ἐγχείρισον τὰ χρυσία καὶ διάνειμαι εἰς τὰς αὐτῶν γαστέρας καὶ τοσαύτην τῆς ψυχῆς εὐμορφίαν σοι παραδιδόασιν ὡς αὐτὸν τὸν ἀληθῆ νυμφίον διὰ τῆς ὥρας ἐπισπάσασθαι καὶ τὰ μυρία σοι ἀγαθὰ διὰ τούτου προξενῆσαι.
Ὅταν γὰρ διὰ τοῦ κάλλους ἐπισπάσῃ τὸν Δεσπότην πάντων τῶν ἀγαθῶν ἔχεις τὴν χορηγίαν καὶ τὴν ἄφατον εὐπορίαν ἐκτήσω εἰ τοίνυν βουλόμεθα ἐπέραστοι γενέσθαι τῷ Δεσπότῃ καταλιπόντες τὸ περὶ τὸν τοῦ σώματος καλλωπισμὸν ἐπτοῆσθαι τὴν ἐκείνης εὐμορφίαν καθ' ἑκάστην ἡμέραν περισκοπῶμεν ἵνα καὶ τὴν εὔνοιαν ἐπισπασώμεθα τοῦ φιλανθρώπου Θεοῦ καὶ τῶν ἀποῤῥήτων ἀγαθῶν ἐπιτύχωμεν χάριτι καὶ φιλανθρωπίᾳ τοῦ Κυρίου ἡμῶν Ἰησοῦ Χριστοῦ μεθ' οὗ τῷ Πατρὶ ἡ δόξα κράτος τιμὴ ἅμα τῷ ἁγίῳ Πνεύματι νῦν καὶ ἀεὶ καὶ εἰς τοὺς αἰῶνας τῶν αἰώνων.
Τὰ λείψανα τῆς χθεσινῆς τραπέζης ὑμῖν παραθεῖναι βούλομαι τήμερον ἀλλὰ μὴ δυσχεράνῃς ἀγαπητὲ λείψανα ἀκούων.
Ἐπὶ μὲν γὰρ τῶν αἰσθητῶν ἐδεσμάτων μετὰ μίαν καὶ δευτέραν ἡμέραν ἕωλα πολλάκις γενόμενα τὰ ἐδέσματα ἄχρηστα γέγονε καὶ ἀνεπιτήδεια πρὸς τροφήν ἐπὶ δὲ τῆς πνευματικῆς τραπέζης οὐδέν ἐστι τοιοῦτον δεῖσαι.
ἀλλ' ὅσος ἂν παρέλθῃ χρόνος τοσούτῳ μᾶλλον πλείονα τὴν χάριν ἐπιδείκνυται καὶ νεαρώτερα καὶ ἀκμαιότερα εὑρίσκεται.
Φέρε οὖν τὴν ὑπόσχεσιν ἥνπερ χθὲς ὑπεσχόμεθα εἰς ἔργον ἀγάγωμεν καὶ τὸ χρέος τῆς διδασκαλίας καταβάλωμεν καὶ τὴν εὐγνωμοσύνην ἐπιδειξώμεθα.
Οὐδὲ γὰρ τοῖς ὑποδεχομένοις μόνον λυσιτελὴς αὕτη τυγχάνει καθάπερ ἐπὶ τῶν χρεῶν ἀλλὰ καὶ ἐμοὶ τῷ καταβάλλοντι.
Καὶ τί λέγω ἐμοὶ τῷ καταβάλλοντι Τοιαύτη τούτου τοῦ χρέους τοῦ πνευματικοῦ ἡ φύσις ὅτι ὅσῳ ἂν καταβάλληται τοσούτῳ μᾶλλον αὔξεται καὶ πλείονα τὴν περιουσίαν ἐργάζεται καὶ ἄφατον τὸν πλοῦτον καὶ τῷ καταβάλλοντι καὶ τοῖς ὑποδεχομένοις.
Εἶδες καινὴν χρέους φύσιν καὶ ξένον καταβολῆς εἶδος Τοιαῦτα γὰρ τὰ πνευματικά τῇ διανομῇ μᾶλλον αὔξεται καὶ τῇ τῶν πλειόνων μεταλήψει πλείων ἡ περιουσία γίνεται καὶ οὔτε ὁ καταβάλλων αἴσθησίν τινα τῆς καταβολῆς λαμβάνει ἀλλὰ καὶ αὔξεται αὐτῷ τὰ τῆς περιουσίας καὶ οἱ ὑποδεχόμενοι ἐν πλείονι περιουσίᾳ καθίστανται.
Ἐπεὶ οὖν τοιαύτη τῶν πνευματικῶν τούτων ἡ φύσις μετὰ πάσης προθυμίας καὶ ἡμεῖς πρὸς τὴν ἔκτισιν σπεύδωμεν καὶ ὑμεῖς πρὸς τὴν ὑποδοχὴν τὰς ἀκοὰς εὐτρεπίσατε ἵνα ἕκαστος ὑμῶν ἡπλωμένοις τοῖς τῆς διανοίας κόλποις ὑποδεξάμενος τὰ παρ' ἡμῶν λεγόμενα οὕτως οἴκαδε ἀναχωρήσῃ.
Πάλιν γὰρ τὴν κατὰ τὸν δίκαιον Νῶε ὑπόθεσιν εἰς μέσον ἀγαγεῖν βούλομαι ἵνα τοῦ δικαίου τὴν πολλὴν ἀρετὴν καταμάθητε καὶ τὴν ἄφατον τοῦ Θεοῦ φιλανθρωπίαν καὶ τὴν μακροθυμίαν τὴν πάντα λόγον ὑπερβαίνουσαν.
Ἐμάθετε χθὲς πῶς ἐκ προοιμίων τῆς γεννήσεως ὁ δίκαιος οὗτος δεξάμενος παρὰ τοῦ πατρὸς τὴν προσηγορίαν πᾶσι τοῖς τότε ἀνθρώποις οὖσι περιῄει διδάσκαλος τῶν συμφορῶν μονονουχὶ βοῶν καὶ λέγων διὰ τοῦ οἰκείου ὀνόματος ἀπόστητε τῆς κακίας μετέρχεσθε τὴν ἀρετὴν φοβήθητε τὴν ἐπηρτημένην κόλασιν κοινὸν ἅπασαν τὴν οἰκουμένην καταλήψεται κλυδώνιον.
Πολλὴ τῆς ἀγανακτήσεως ἡ ὑπερβολὴ ἐπειδὴ καὶ πολλὴ τῆς κακίας ἡ φορά.
Καὶ τοῦτο οὐκ ἐπὶ δυσὶν ἢ τρισὶν ἔτεσιν ἐποίει ἀλλ' ἐπὶ πεντακόσια ἔτη διήρκεσε ταῦτα παραινῶν.
Εἴδετε μακροθυμίαν Δεσπότου εἴδετε ἀγαθότητος ὑπερβολήν εἴδετε ἀνεξικακίαν ἄφατον εἴδετε κακίας ἐπίτασιν εἴδετε ἀγνωμοσύνης μέγεθος Μέχρι γὰρ τούτου ὡς ἴστε χθὲς ἡμῖν τὰ τῆς διδασκαλίας τέλος ἔλαβεν ἀναγκαῖον τοίνυν σήμερον καταμαθεῖν ὅπως ὁ φιλάνθρωπος Δεσπότης τὴν οἰκείαν ἀγαθότητα μιμούμενος οὐδὲ μέχρι τῶν πεντακοσίων ἐτῶν ἔστη ἀλλὰ καὶ ἑτέραν προσθήκην περὶ τοὺς τοσαῦτα ἡμαρτηκότας προνοίας ἐπεδείξατο.
Καὶ ἦν Νῶε φησὶν ἐτῶν πεντακοσίων.
Ἐπίτηδες ἡμῖν τὸν ἀριθμὸν τῶν ἐτῶν τοῦ δικαίου ἐπεσημήνατο ἡ θεία Γραφὴ ἵνα μάθωμεν ἐν πόσῳ χρόνῳ διετέλεσε παραινῶν αὐτοῖς καὶ πῶς ἐκεῖνοι μὲν τὴν τῆς κακίας ὁδὸν ἑλόμενοι ἐν ταύτῃ κατεδαπανῶντο ὁ δὲ δίκαιος ἀπεναντίας ἅπασι πορευόμενος τὴν ἄκραν ἀρετὴν ἐπεδείξατο ὥστε καὶ τὴν παρὰ τοῦ Θεοῦ ἐπισπάσασθαι εὔνοιαν καὶ πάντων ὑπευθύνων τῇ τιμωρίᾳ γενομένων αὐτὸν μόνον διαφυγεῖν μετὰ τῶν αὐτῷ προσηκόντων.
Ἐντεῦθεν μανθάνομεν ὅτι ἐὰν νήφωμεν καὶ μὴ ῥᾳθυμῶμεν οὐ μόνον οὐδὲν ἡμᾶς βλάπτει τὸ μεταξὺ τῶν κακῶν ἀναμεμίχθαι ἀλλὰ καὶ ἀκριβεστέρους περὶ τὴν ἀρετὴν ἐργάζεται.
Διὰ γὰρ τοῦτο καὶ ὁ φιλάνθρωπος Θεὸς οὕτως ᾠκονόμησε κατὰ ταὐτὸν ἅπαντας εἶναι καὶ τοὺς πονηροὺς καὶ τοὺς ἀγαθοὺς ἵνα καὶ τῶν πονηρῶν ἡ κακία ἐγκόπτηται καὶ τῶν ἀγαθῶν ἡ ἀρετὴ λαμπροτέρα δεικνύηται καὶ τὰ μέγιστα κερδάνωσιν οἱ ῥᾴθυμοι ἐὰν βούλωνται ἀπὸ τῆς τῶν σπουδαίων συνουσίας.
Ἐννόει γάρ μοι τοῦ δικαίου τούτου τὸ ἐνάρετον ὅπως ἐν πλήθει τοσούτῳ πολλῇ τῇ ῥύμῃ πρὸς τὴν κακίαν φερομένων μόνος αὐτὸς τὴν ἐναντίαν ἦλθεν ὁδὸν τὴν ἀρετὴν προτιμοτέραν τῆς κακίας ἑλόμενος καὶ οὔτε ἡ συμφωνία οὔτε τὸ τοσοῦτον πλῆθος ὀκνηρότερον αὐτὸν εἰργάσατο πρὸς τὴν τῆς ἀρετῆς ὁδὸν ἀλλ' ἤδη προλαβὼν ἐπλήρου τὸ παρὰ τοῦ μακαρίου Μωϋσέως μέλλον ῥηθήσεσθαι ὅτι Οὐκ ἔσῃ μετὰ πολλῶν ἐπὶ κακίᾳ.
Καὶ τὸ θαυμαστὸν καὶ παράδοξον ὅτι καὶ πολλοὺς ἔχων μᾶλλον δὲ ἅπαντας ἐπὶ τὴν κακίαν προτρεπομένους καὶ τὴν τῶν πονηρῶν πράξεων ἐργασίαν καὶ οὐδενὸς ὄντος τοῦ πρὸς τὴν ἀρετὴν ἐνάγοντος οἴκοθεν ἐπὶ ταύτην μετὰ τοσαύτης ὥρμησε τῆς σφοδρότητος ὥστε τοσούτῳ πλήθει ἀπεναντίας ἐλθεῖν καὶ οὔτε ἔδεισεν οὔτε ὑπείδετο τὴν κακὴν συμφωνίαν οὔτε ἔπαθέ τι τοιοῦτον οἷον εἰκὸς ἦν τοὺς ῥᾳθυμοῦντας παθεῖν οἳ ἐπειδὰν ἴδωσι πολλοὺς κατὰ ταὐτὸ συμφωνίαν ἐπιδεικνυμένους ταύτην ἀφορμὴν καὶ προκάλυμμα τῆς οἰκείας ῥᾳθυμίας προβαλλόμενοί φασι τί δὴ μέλλω ἐγὼ παρὰ τούτους ἅπαντας ξένον τι καὶ καινὸν βουλεύεσθαι καὶ τοσούτῳ πλήθει ἐναντιοῦσθαι καὶ πρὸς τοσοῦτον δῆμον πόλεμον ἀναδέχεσθαι Μὴ γὰρ δικαιότερος ἐγὼ παρὰ τούτους ἅπαντας τυγχάνω Τίς μοι χρεία τῆς τοσαύτης ἀπεχθείας τί μοι ὄφελος τοῦ τοσούτου μίσους Οὐδὲν τῶν ἀνονήτων τούτων ἐβουλεύσατο οὐδὲ ἐνενόησεν ἀλλὰ πάλιν ἐκεῖνο προλαβὼν ἐπλήρου τὸ εἰρημένον παρὰ τοῦ προφήτου ὅτι Κρείσσων εἷς ποιῶν τὸ θέλημα Κυρίου ἢ μυρίοι παράνομοι.
Μὴ γὰρ ἡ κοινωνία φησὶ καὶ τὸ συγκατασπασθῆναι τῷ πλήθει πρὸς τὴν κακίαν αὐτομολοῦντι ἐξελέσθαι με δυνήσεται τῆς τιμωρίας Ἤδει γὰρ ᾔδει σαφῶς ὅτι ἕκαστος ὑπὲρ τῆς οἰκείας σωτηρίας τὰς εὐθύνας δώσει καὶ οὐκ ἔστιν ἕτερον ὑπὲρ τοῦ ἁμαρτάνοντος οὔτε κόλασιν ὑπομεῖναι οὔτε ἀμοιβῆς τινος ἐπιτυχεῖν.
Διὰ τοῦτο ὁ δίκαιος καθάπερ σπινθὴρ ἐν μέσῳ πελάγει τυγχάνων οὐ μόνον οὐκ ἐσβέννυτο ἀλλὰ καὶ καθ' ἑκάστην ἡμέραν λαμπρότερον ἠφίει τὸ φῶς διδάσκαλος πᾶσι γινόμενος διὰ τῶν ἑαυτοῦ ἔργων.
Εἶδες ὡς αὐτεξούσιον ἡμῶν τὴν φύσιν ὁ Δεσπότης ἐδημιούργησε Πόθεν γὰρ εἰπέ μοι ἐκεῖνοι μὲν πρὸς τὴν κακίαν ἔσπευδον καὶ τῇ τιμωρίᾳ ὑπευθύνους ἑαυτοὺς καθίστων οὗτος δὲ τὴν ἀρετὴν ἑλόμενος καὶ τὴν πρὸς ἐκείνους κοινωνίαν φυγὼν τῆς τιμωρίας πεῖραν οὐκ ἐλάμβανεν Οὐκ εὔδηλον ὅτι διὰ τὸ ἕκαστον οἰκείᾳ προαιρέσει ἢ τὴν ἀρετὴν αἱρεῖσθαι Εἰ γὰρ μὴ τοῦτο ἦν μηδὲ ἐν τῇ φύσει τῇ ἡμετέρᾳ τὰ τῆς ἐξουσίας ἔκειτο οὔτε ἐκείνους κολάζεσθαι ἔδει οὔτε τούτους ἀμοιβὰς λαμβάνειν τῆς ἀρετῆς ἀλλ' ἐπειδὴ ἐν τῇ προαιρέσει τῇ ἡμετέρᾳ κατέλιπε μετὰ τὴν ἄνωθεν χάριν τὸ πᾶν διὰ τοῦτο καὶ τοῖς ἁμαρτάνουσι κολάσεις ἀπόκεινται καὶ τοῖς κατορθοῦσιν ἀντιδόσεις καὶ ἀμοιβαί.
Καὶ ἦν φησὶ Νῶε ἐτῶν πεντακοσίων καὶ ἐγέννησε τρεῖς υἱοὺς τὸν Σὴμ τὸν Χὰμ τὸν Ἰάφεθ.
Σκόπει τῆς θείας Γραφῆς τὴν ἀκρίβειαν.
Ἐπειδὴ διηγήσατο ἡμῖν τῶν ἐτῶν τοῦ δικαίου τὸν ἀριθμὸν δεικνύουσα τῆς μακροθυμίας τοῦ Δεσπότου τὴν ὑπερβολὴν βούλεται πάλιν καὶ τὴν ἐπίτασιν τῆς ἀνεξικακίας τοῦ Δεσπότου δήλην ἡμῖν ποιῆσαι καὶ τῆς κακίας τῶν ἀνθρώπων τὴν πολλὴν φοράν.
Ἀλλ' ἀκούσωμεν αὐτῶν τῶν παρὰ τοῦ Μωϋσέως ῥηθέντων Πνεύματι γὰρ φθεγγόμενος ἅπαντα μετὰ ἀκριβείας ἡμᾶς διδάξαι βούλεται.
Καὶ ἐγένετο φησὶν ἡνίκα ἤρξαντο οἱ ἄνθρωποι πολλοὶ γίνεσθαι ἐπὶ τῆς γῆς καὶ θυγατέρες ἐγεννήθησαν αὐτοῖς.
Οὐχ ἁπλῶς προσέθηκε τὸ Καὶ θυγατέρες ἐγεννήθησαν αὐτοῖς ἀλλ' ἵνα τὸ πολὺ πλῆθος ἡμῖν ἐμφήνῃ.
Ὅπου γὰρ τοσοῦτον τὸ τῶν ῥιζῶν πλῆθος ἀνάγκη πολλοὺς τίκτεσθαι τοὺς κλάδους.
Ἰδόντες δὲ φησὶν οἱ υἱοὶ τοῦ Θεοῦ τὰς θυγατέρας τῶν ἀνθρώπων ὅτι καλαί εἰσιν ἔλαβον ἑαυτοῖς γυναῖκας ἀπὸ πασῶν ὧν ἐξελέξαντο.
Ἑκάστην λέξιν τῶν εἰρημένων σαφῶς κατοπτεύσωμεν ἵνα μηδὲν ἡμᾶς παραδράμῃ τῶν ἐν τῷ βάθει κεκρυμμένων.
Καὶ γὰρ ἀναγκαῖον τούτου τοῦ χωρίου πολλὴν τὴν ἔρευναν ποιήσασθαι καὶ ἀνατρέψαι τὰς μυθολογίας τῶν ἀπερισκέπτως πάντα φθεγγομένων καὶ πρῶτον μὲν εἰπεῖν ἅπερ λέγειν τολμῶσι καὶ δείξαντας τὴν ἀτοπίαν τῶν παρ' αὐτῶν λεγομένων οὕτω τὸν ἀληθῆ νοῦν τῆς Γραφῆς διδάξαι τὴν ὑμετέραν ἀγάπην ὥστε μὴ ἁπλῶς ὑπέχειν τὰς ἀκοὰς τοῖς τὰ βλάσφημα ἐκεῖνα φθεγγομένοις καὶ κατὰ τῆς ἑαυτῶν κεφαλῆς τολμῶσι λέγειν.
Φασὶ γὰρ ὅτι οὐ περὶ ἀνθρώπων τοῦτο εἴρηται ἀλλὰ περὶ ἀγγέλων τούτους γὰρ υἱοὺς Θεοῦ προσηγόρευσε.
Πρῶτον μὲν δειξάτωσαν ποῦ ἄγγελοι υἱοὶ Θεοῦ προσηγορεύθησαν ἀλλ' οὐκ ἂν ἔχοιεν οὐδαμοῦ δεῖξαι.
Ἄνθρωποι μὲν γὰρ ἐκλήθησαν υἱοὶ Θεοῦ ἄγγελοι δὲ οὐδαμῶς.
Ἀλλὰ περὶ μὲν τῶν ἀγγέλων φησίν Ὁ ποιῶν τοὺς ἀγγέλους αὐτοῦ πνεύματα καὶ τοὺς λειτουργοὺς αὐτοῦ πυρὸς φλόγα περὶ δὲ τῶν ἀνθρώπων Ἐγὼ εἶπα Θεοί ἐστε καὶ πάλιν Υἱοὺς ἐγέννησα καὶ ὕψωσα καὶ πάλιν Πρωτότοκος υἱός μου Ἰσραήλ ἄγγελος δὲ οὐδαμοῦ υἱὸς ἐκλήθη οὐδὲ υἱὸς Θεοῦ.
Ἀλλὰ τί φασι Ναὶ ἄγγελοι μὲν ἦσαν διότι δὲ πρὸς τὴν παράνομον ταύτην πρᾶξιν κατῆλθον τῆς ἀξίας ἐξέπεσον.
Πάλιν ἕτερον μυθωδέστερον.
Τί οὖν νῦν ἐξέπεσον καὶ αὕτη τῆς πτώσεως αὐτοῖς ἐστιν ἡ αἰτία Καὶ μὴν ἡ Γραφὴ ἄλλως ἡμᾶς διδάσκει ὅτι καὶ πρὸ τῆς τοῦ πρωτοπλάστου δημιουργίας τῆς ἀξίας ἐκείνης κατηνέχθησαν καὶ ὁ διάβολος καὶ οἱ μετ' αὐτοῦ μεῖζον τῆς ἀξίας φρονήσαντες καθάπερ καὶ σοφός τίς φησι Φθόνῳ δὲ τοῦ διαβόλου θάνατος εἰς τὸν κόσμον εἰσῆλθεν.
Εἰπὲ γάρ μοι εἰ μὴ ἦν πρὸ τῆς τοῦ ἀνθρώπου δημιουργίας ἐκπεπτωκῶς πῶς ἂν ἐπὶ τῆς ἀξίας μένων ἐβάσκηνε τῷ ἀνθρώπῳ Ποῖον γὰρ ἂν ἔχοι λόγον ἄγγελον ἀνθρώπῳ βασκῆναι τὸν ἀσώματον καὶ ἐν τοσαύτῃ τιμῇ τυγχάνοντα τῷ σῶμα περικειμένῳ Ἀλλ' ἐπειδὴ ἀπὸ τῆς ἀνωτάτω δόξης εἰς ἐσχάτην ἀτιμίαν κατηνέχθη καὶ ταῦτα ἀσώματος ὢν εἶδε δὲ τὸν ἄνθρωπον δημιουργηθέντα καὶ ἐν σώματι τοσαύτης τιμῆς ἀξιωθέντα διὰ τὴν τοῦ δημιουργήσαντος φιλανθρωπίαν εἰς φθόνον ἐξήφθη καὶ διὰ τῆς ἀπάτης ἣν διὰ τοῦ ὄφεως προσήγαγε τῷ τοῦ θανάτου ἐπιτιμίῳ ὑπεύθυνον τὸν ἄνθρωπον κατεσκεύασε.
Τοιοῦτον γὰρ ἡ πονηρία οὐ δύναται πράως φέρειν τὴν ἑτέρων εὐημερίαν.
Ὅτι μὲν οὖν πάλαι καὶ ὁ διάβολος καὶ πᾶσα αὐτοῦ ἡ φάλαγξ ἐκ τῆς δόξης ἐκείνης ἐξέπεσον καὶ τῶν ἠτιμωμένων γεγόνασι δῆλον ἅπασιν.
Ἄλλως δὲ καὶ ποίας οὐκ ἂν εἴη ἀνοίας ἀνάμεστον τὸ λέγειν ὅτι ἄγγελοι πρὸς συνουσίαν γυναικῶν κατηνέχθησαν καὶ ἡ ἀσώματος ἐκείνη φύσις πρὸς τὴν συναλλαγὴν τῶν σωμάτων ὑπήχθη Ἢ οὐκ ἀκούεις τοῦ Χριστοῦ λέγοντος περὶ τῆς τῶν ἀγγέλων οὐσίας Ἐν γὰρ τῇ ἀναστάσει οὔτε γαμοῦσιν οὔτε γαμίσκονται ἀλλ' εἰσὶν ὡς ἄγγελοι Θεοῦ Οὐδὲ γὰρ οἷόν τε τὴν ἀσώματον φύσιν ἐκείνην τοιαύτην ἐπιθυμίαν δέξασθαί ποτε.
Πρὸς τούτοις δὲ κἀκεῖνο ἐννοῆσαι δεῖ ὅτι πάντη τῶν ἀτοπωτάτων ἐστὶ τοῦτο δέξασθαι τῷ λογισμῷ.
Εἰ γὰρ οἱ ἅγιοι καὶ Πνεύματος ἁγίου ἠξιωμένοι οὐδὲ ὀπτασίαν ἀγγέλων ἰδεῖν ἴσχυσαν καὶ γὰρ ὁ ἀνὴρ τῶν ἐπιθυμιῶν θεασάμενος ἀγγέλου παρουσίαν οὐκ αὐτὴν τὴν οὐσίαν πῶς γὰρ οἷόν τε ἀσώματον οὐσίαν ἰδεῖν ἀλλὰ μετασχηματισθεῖσαν τὴν ἐνέργειαν μικροῦ δεῖν καὶ αὐτὴν τὴν ψυχὴν ἀφῆκεν καὶ ὁ τοσοῦτος καὶ τηλικοῦτος ἀνὴρ ἄπνους σχεδὸν ἔκειτο τίς ἂν κἂν σφόδρα μεμηνὼς ᾖ καταδέξαιτο τὸ βλάσφημον τοῦτο ῥῆμα καὶ πολλῆς γέμον τῆς ἀνοίας ὅτι ἡ ἀσώματος φύσις καὶ νοερὰ σωμάτων συμπλοκῆς ἠνέσχετο γʹ.
Ἀλλ' ἵνα μὴ ἐπὶ πολὺ ταῦτα κινοῦντες καὶ αὐτοὶ δόξωμεν εἰκῆ τὸν χρόνον κατατρίβειν φέρε ἐπειδὴ διὰ τῶν πραγμάτων ἐπληροφορήσαμεν ὑμῶν τὴν ἀγάπην ὡς τῶν ἀδυνάτων τοῦτο καθέστηκε τὴν ἀλήθειαν τῶν ἐγκειμένων διδάξωμεν ὑμᾶς πάλιν ἀναγνόντες τὰ παρὰ τῆς θείας Γραφῆς εἰρημένα Καὶ ἐγένετο φησὶν ἡνίκα ἤρξαντο οἱ ἄνθρωποι πολλοὶ γίνεσθαι ἐπὶ τῆς γῆς καὶ θυγατέρες ἐγεννήθησαν αὐτοῖς ἰδόντες δὲ οἱ υἱοὶ τοῦ Θεοῦ τὰς θυγατέρας τῶν ἀνθρώπων ὅτι καλαί εἰσιν ἔλαβον ἑαυτοῖς γυναῖκας ἀπὸ πασῶν ὧν ἐξελέξαντο.
Προλαβόντες ἐδιδάξαμεν ὑμᾶς ὅτι ἔθος τῇ Γραφῇ καὶ τοὺς ἀνθρώπους υἱοὺς Θεοῦ καλεῖν.
Ἐπεὶ οὖν ἀπὸ τοῦ Σὴθ οὗτοι κατῆγον τὸ γένος καὶ ἀπὸ τοῦ ὑπ' αὐτοῦ τεχθέντος καὶ προσαγορευθέντος Ἐνὼς  ἐξ ἐκείνου λοιπὸν οἱ ἑξῆς τικτόμενοι υἱοὶ Θεοῦ προσηγορεύθησαν παρὰ τῆς θείας Γραφῆς διὰ τὸ μιμεῖσθαι μέχρις ἐκείνου τῶν προγόνων τὴν ἀρετήν υἱοὺς δὲ ἀνθρώπων ἐκάλεσε τοὺς πρὸ τοῦ Σὴθ γεγονότας τοὺς ἀπὸ τοῦ Κάϊν καὶ τοὺς ἐξ ἐκείνου τὸ γένος κατάγοντας.
Ἐγένετο γὰρ φησὶν ἡνίκα ἤρξαντο οἱ ἄνθρωποι πολλοὶ γίνεσθαι ἐπὶ τῆς γῆς καὶ θυγατέρες ἐγεννήθησαν αὐτοῖς ἰδόντες δὲ οἱ υἱοὶ τοῦ Θεοῦ  τὰς θυγατέρας τῶν ἀνθρώπων ἐκείνας τὰς ὑπ' ἐκείνων τεχθείσας περὶ ὧν εἶπεν ὅτι Καὶ θυγατέρες ἐγεννήθησαν αὐτοῖς ὅτι καλαί εἰσιν.
Ὅρα πῶς διὰ τῆς λέξεως ταύτης πᾶσαν ἡμῖν αὐτῶν τὴν ἀσέλγειαν ἐνέφηνεν.
Οὐδὲ γὰρ δι' ἐπιθυμίαν παιδοποιίας ἐπὶ τὴν πρᾶξιν ταύτην ὥρμησαν ἀλλὰ δι' ἀκρασίαν ἡδονῆς Ἰδόντες γὰρ φησὶ τὰς θυγατέρας τῶν ἀνθρώπων ὅτι καλαί εἰσιν.
Ἡ ἐπιθυμία τῆς εὐμορφίας εἰς τὸν ὄλεθρον αὐτοὺς τοῦτον ἤνεγκε καὶ τὸ κάλλος τῆς ὄψεως καὶ τῆς πορνείας καὶ τῆς ἀσελγείας αὐτοῖς γεγένηται αἴτιον.
Καὶ οὐδὲ τούτῳ ἠρκέσθη ἀλλὰ προσέθηκεν Ἔλαβον δὲ ἑαυτοῖς γυναῖκας ἀπὸ πασῶν ὧν ἐξελέξαντο.
Καὶ τοῦτο πάλιν ἐμφαίνοντός ἐστι τὴν πολλὴν αὐτῶν ἀσέλγειαν ὅτι τῷ κάλλει ἡττήθησαν καὶ χαλινὸν ἐπιθεῖναι τῇ ἀτάκτῳ ἐπιθυμίᾳ οὐκ ἠβουλήθησαν ἀλλὰ ὑποβρύχιοι γεγόνασιν ὑπὸ τῆς θέας χειρωθέντες καὶ διὰ τὴν παράνομον ταύτην πρᾶξιν ἐρήμους ἑαυτοὺς καταστήσαντες τῆς ἄνωθεν προνοίας.
Καὶ ἵνα μάθωμεν ὅτι οὐ νόμῳ γάμου οὐδὲ παιδοποιίας ἕνεκεν τοῦτο διεπράξαντο διὰ τοῦτό φησιν Ἰδόντες ὅτι καλαί εἰσιν ἔλαβον ἑαυτοῖς γυναῖκας ἀπὸ πασῶν ὧν ἐξελέξαντο.
Τί οὖν τῶν ὀφθαλμῶν τὴν θέαν ἄν τις αἰτιάσαιτο Οὐδαμῶς οὐδὲ γὰρ ὁ ὀφθαλμὸς τοῦ ὀλίσθου αἴτιος γέγονεν ἀλλ' ἡ τῆς προαιρέσεως ῥᾳθυμία καὶ τὸ τῆς ἐπιθυμίας ἀχαλίνωτον.
Ὁ γὰρ ὀφθαλμὸς διὰ τοῦτο ἐδημιουργήθη ὥστε διὰ τούτου κατοπτεύοντας τὰ τοῦ Θεοῦ δημιουργήματα δοξάζειν τὸν τούτων ποιητήν.
Τοῦ ὀφθαλμοῦ τοίνυν ἐστὶν ἔργον τὸ ὁρᾷν τὸ δὲ κακῶς ὁρᾷν ἀπὸ τοῦ ἔνδοθεν ἡνιοχοῦντος λογισμοῦ γίνεται.
Τὰ γὰρ μέλη πρὸς τὴν τῶν ἀγαθῶν ἐργασίαν ἡμῖν εἶναι χρήσιμα ἐδημιούργησεν ὁ Δεσπότης καὶ ἡνιοχεῖσθαι συνεχώρησεν ὑπὸ τῆς ἀσωμάτου οὐσίας τῆς ψυχῆς λέγω.
Ἐπειδὰν οὖν ἐκείνη εἰς ῥᾳθυμίαν ἀποκλίνῃ καὶ τὰς ἡνίας χαλάσῃ καθάπερ ἡνίοχος οὐκ εἰδὼς τὰ ἄτακτα τῶν ἵππων σκιρτήματα καταστέλλειν ταῖς ἡνίαις ἐνδοὺς καὶ τοὺς ἵππους τοὺς τὸ ἅρμα ἕλκοντας καὶ ἑαυτὸν κατακρημνίζει οὕτω δὴ καὶ ἡ προαίρεσις ἡ ἡμετέρα ἐπειδὰν μὴ εἰδῇ τοῖς μέλεσι δεόντως κεχρῆσθαι ταῖς ἀτάκτοις ἐπιθυμίαις ἐνδοῦσα ὑποβρύχιον ἑαυτὴν ἐργάζεται.
Διὰ τοῦτο ὁ Δεσπότης ἡμῶν Χριστὸς εἰδὼς τῆς φύσεως ἡμῶν τὸ εὐεπηρέαστον καὶ τῆς προαιρέσεως τὴν ῥᾳθυμίαν νόμον ἔθηκεν ἀποτειχίζοντα καὶ κωλύοντα τὴν περίεργον θεωρίαν ἵνα ἐκ πολλοῦ τοῦ διαστήματος τὴν ἐν ἡμῖν τικτομένην πυρὰν σβέσῃ καί φησιν Ὁ ἐμβλέψας γυναῖκα πρὸς τὸ ἐπιθυμῆσαι αὐτῆς ἤδη ἐμοίχευσεν αὐτὴν ἐν τῇ καρδίᾳ αὑτοῦ.
Διὰ τοῦτο φησὶν ἀπαγορεύω τὴν ἀκόλαστον ὄψιν ἵνα ἐλευθερώσω τῆς ἀτόπου πράξεως.
Μὴ γὰρ δὴ νομίσῃς φησὶν ὅτι ἡ συμπλοκὴ μόνον τὴν ἁμαρτίαν ἐργάζεται ἡ γνώμη ἐστὶν ἡ τὴν κατάκρισιν δεχομένη.
Καὶ οὗτοι τοίνυν ἐπειδὴ τὸ κάλλος εἴδοσαν ἑάλωσαν τῇ θέᾳ Εἶδον γὰρ φησὶν ὅτι καλαί εἰσι καὶ ἔλαβον ἑαυτοῖς ἀπὸ πασῶν ὧν ἐξελέξαντο.
Ἀλλ' ἴδωμεν καὶ μετὰ τὴν ἄτοπον ταύτην πρᾶξιν καὶ τὴν ἀκόλαστον γνώμην τοῦ Θεοῦ τὴν ἀγαθότητα.
Καὶ εἶπε φησὶ Κύριος ὁ Θεός Οὐ μὴ καταμείνῃ τὸ Πνεῦμά μου ἐν τοῖς ἀνθρώποις τούτοις εἰς τὸν αἰῶνα διὰ τὸ εἶναι αὐτοὺς σάρκας.
Ἔσονται δὲ αἱ ἡμέραι αὐτῶν ἔτη ἑκατὸν εἴκοσι.
Ἄβυσσον φιλανθρωπίας ἔστιν ἰδεῖν ἐν τοῖς βραχέσι τούτοις ῥήμασι.
Καὶ εἶπε φησὶ Κύριος ὁ Θεός Οὐ μὴ καταμείνῃ τὸ Πνεῦμά μου ἐν τοῖς ἀνθρώποις τούτοις διὰ τὸ εἶναι αὐτοὺς σάρκας.
Τὸ Πνεῦμα ἐνταῦθα τὴν προνοητικὴν αὑτοῦ δύναμιν ἐκάλεσε τὴν ἀπώλειαν αὐτῶν ἤδη προμηνύων.
Καὶ ἵνα μάθῃς ὅτι περὶ τούτου ἦν ὁ λόγος ὅρα τὸ ἐπαγόμενον Διὰ τὸ εἶναι αὐτοὺς φησὶ σάρκας τουτέστι διὰ τὸ σαρκικαῖς πράξεσιν αὐτοὺς καταδεδαπανῆσθαι καὶ μὴ εἰς δέον κεχρῆσθαι τῇ τῆς ψυχῆς οὐσίᾳ ἀλλ' ὡς σάρκα μόνον περικειμένους καὶ ψυχῆς ἐρήμους ὄντας οὕτω τὸν ἑαυτῶν βίον καταναλίσκειν.
Ἔθος γὰρ ἀεὶ τῇ θείᾳ Γραφῇ σάρκα τοὺς σαρκικοὺς καλεῖν ὥσπερ τοὺς ἐναρέτους ἀσάρκους ὀνομάζειν καθάπερ ὁ Παῦλός φησιν Ὑμεῖς δὲ οὐκ ἐστὲ ἐν σαρκί οὐκ ἐπειδὴ σάρκα οὐ περιέκειντο ἀλλ' ἐπειδὴ σάρκα περικείμενοι ἀνώτεροι τῶν σαρκικῶν ἦσαν φρονημάτων.
Ὥσπερ οὖν καὶ τοῖσδε διὰ τὸ ὑπερορᾷν τῶν σαρκικῶν ἔλεγεν Ὑμεῖς δὲ οὐκ ἐστὲ ἐν σαρκί οὕτω καὶ ἐπὶ τούτων ἐπειδὴ περὶ τὰς σαρκικὰς πράξεις διηνεκῶς ἦσαν ἠσχολημένοι σάρκας αὐτοὺς ἐκάλεσε.
Διὰ τὸ εἶναι αὐτοὺς σάρκας οὐκ ἔτι συγχωρήσω ταῖς ἁμαρτίαις αὐτοὺς καταῤῥυπαίνεσθαι.
Εἶδες ἀγανακτήσεως μέγεθος εἶδες ἀπειλῆς ὑπερβολήν Σκόπει πῶς τῇ ἀπειλῇ καὶ τῇ ἀγανακτήσει τὴν φιλανθρωπίαν ἔμιξε.
Τοιοῦτος γὰρ ὁ Δεσπότης ὁ ἡμέτερος ἀπειλεῖ πολλάκις οὐχ ἵνα εἰς ἔργον ἀγάγῃ τὴν ἀπειλὴν ἀλλ' ἵνα διορθωσάμενος αὐτοὺς μηκέτι τὴν ἀπειλὴν εἰς ἔργον ἐξενέγκῃ.
Εἰ γὰρ ἐβούλετο τιμωρήσασθαι τίνος ἕνεκεν καὶ προέλεγεν Ἀλλ' ἐπειδὴ μὴ βούλεται διὰ τοῦτο ἀεὶ μέλλει καὶ ἀναβάλλεται καὶ προλέγει ἀφορμὴν παρέχων τοῖς ὑπευθύνοις φυγεῖν μὲν τὴν κακίαν ἑλέσθαι δὲ τὴν ἀρετὴν καὶ τῆς τιμωρίας τὴν πεῖραν διαφυγεῖν.
Ἐπεὶ οὖν ἠπείλησε τῇ πανωλεθρίᾳ αὐτοὺς παραδώσειν τοῦτο γάρ ἐστιν Οὐ μὴ καταμείνῃ τὸ Πνεῦμά μου ἐν τοῖς ἀνθρώποις τούτοις διὰ τὸ εἶναι αὐτοὺς σάρκας ἀντὶ τοῦ Οὐκ ἐάσω αὐτοὺς λοιπὸν ζῇν οὐκ ἀρκεσθεὶς τῇ τῶν πεντακοσίων ἐτῶν μακροθυμίᾳ ᾗ διὰ πάσης τῆς ζωῆς τοῦ Νῶε διὰ τῆς προσηγορίας ἐπαιδεύοντο νῦν πάλιν ἐπιτείνων τὴν ἀγανάκτησιν ἑτέραν αὐτοῖς προθεσμίαν ὁρίζει καί φησιν Ἠπειλησάμην καὶ εἶπον καὶ δήλην ἐποίησα τὴν ἐμὴν ἀγανάκτησιν ἣν διὰ τὸ πλῆθος τῶν ἁμαρτημάτων τῶν εἰργασμένων ἐπαχθῆναι ὑμῖν ἐστιν ἀκόλουθον ἀλλ' ἐπειδὴ καὶ τοὺς τὰ ἀνίατα ἡμαρτηκότας σωθῆναι βούλομαι καὶ μηδένα ἀπόλλυσθαι διὰ τοῦτο καὶ ἑκατὸν εἴκοσι ἐτῶν χρόνον πάλιν ἐνδίδωμι ἵνα εἰ βούλεσθε καὶ τὰ ἡμαρτημένα ἀπονίψασθαι διὰ τῆς ἐπὶ τὸ βέλτιον μεταβολῆς καὶ τὴν ἀρετὴν ἑλόμενοι τῆς τιμωρίας τὴν πεῖραν ἐκφύγητε.
Ἔσονται γὰρ φησὶν αἱ ἡμέραι αὐτῶν ἔτη ἑκατὸν εἴκοσι.
Οἱ δὲ γίγαντες φησὶν ἦσαν ἐπὶ τῆς γῆς ἐν ταῖς ἡμέραις ἐκείναις.
Καὶ μετ' ἐκεῖνα ὡς ἂν εἰσεπορεύοντο οἱ υἱοὶ τοῦ Θεοῦ πρὸς τὰς θυγατέρας τῶν ἀνθρώπων καὶ ἐγεννῶσαν ἑαυτοῖς ἐκεῖνοι ἦσαν οἱ γίγαντες οἱ ἀπ' αἰῶνος οἱ ἄνθρωποι οἱ ὀνομαστοί.
Γίγαντας ἐνταῦθα τοὺς ἰσχυροὺς τὸ σῶμα οἶμαι λέγειν τὴν θείαν Γραφήν.
Ἐξ ἐκείνων φησὶν ἡ γενεὰ αὐτῶν ηὐξήθη.
Καὶ γὰρ καὶ ἀλλαχοῦ ἔστιν ἰδεῖν τοῦτο εἰρημένον Γίγαντες φησὶν ἔρχονται τὸν θυμόν μου παῦσαι.
Τοῦτον δὲ τὸν τῶν ἑκατὸν εἴκοσι ἐτῶν ἀριθμὸν τινὲς νομίζουσι τὸν ὅρον τῆς ζωῆς εἶναι οὐ τοῦτο δὲ σημαίνει ἀλλὰ τέως τὴν μακροθυμίαν ἐνδείξασθαι βούλεται ἣν καὶ μετὰ τοσαῦτα ἁμαρτήματα ἐπ' αὐτοὺς ἐπιδείκνυται.
Ἵν' οὖν μάθωμεν καὶ μετὰ τὴν ἀγανάκτησιν καὶ τὴν ἀπειλὴν καὶ τὴν τοσαύτην τοῦ χρόνου μακροθυμίαν ἣν εἰς μετάνοιαν αὐτοῖς δέδωκεν ὡς οὐ μόνον οὐδὲν ἐκέρδανον ἀλλὰ καὶ τοῖς αὐτοῖς ἐπέμειναν διὰ τοῦτό φησιν Ὡς ἂν εἰσεπορεύοντο οἱ υἱοὶ τοῦ Θεοῦ πρὸς τὰς θυγατέρας τῶν ἀνθρώπων καὶ ἐγεννῶσαν ἑαυτοῖς ἐκεῖνοι ἦσαν οἱ γίγαντες οἱ ἀπ' αἰῶνος οἱ ἄνθρωποι οἱ ὀνομαστοί.
Εἶδες ἀγνωμοσύνης ὑπερβολήν εἶδες ψυχὴν ἀνάλγητον Οὔτε ὁ τῆς τιμωρίας φόβος οὔτε ὁ τῆς μακροθυμίας χρόνος ἀπέστησεν αὐτοὺς τῶν πονηρῶν πράξεων ἀλλ' ἅπαξ κατὰ κρημνῶν κατενεχθέντες καὶ τὸ τῆς διανοίας ὄμμα πηρωθέντες οὐκ ἔτι λοιπὸν καθάπερ ὑπὸ μέθης τινὸς τῆς πονηρᾶς ἐπιθυμίας καταβαπτισθέντες ἀνενεγκεῖν ἠβουλήθησαν καθάπερ καὶ σοφός τίς φησιν Ἀσεβὴς ἐμπεσὼν εἰς βάθος κακῶν καταφρονεῖ.
Δεινὸν γὰρ δεινὸν ἀγαπητὲ ἁλῶναι ταῖς τοῦ διαβόλου παγίσιν.
Ἡ γὰρ ψυχὴ λοιπὸν καθάπερ ἐν δικτύοις ἀπειλημμένη καὶ ὥσπερ ὗς ἐγκυλιομένη βορβόρῳ ἥδεται οὕτω καὶ αὐτὴ ὑπὸ τῆς κακῆς συνηθείας καταχωσθεῖσα οὐδὲ αἴσθησιν λαμβάνει τῆς τῶν ἁμαρτημάτων δυσωδίας.
Διὸ χρὴ νήφειν καὶ ἐγρηγορέναι ὥστε μηδεμίαν τῷ πονηρῷ δαίμονι παρὰ τὴν ἀρχὴν εἴσοδον παρασχεῖν ἵνα μὴ σκοτώσας ἡμῶν τὸν λογισμὸν καὶ τὸ διορατικὸν τῆς διανοίας ἀποτυφλώσας παρασκευάσῃ καθάπερ ἀπεστερημένους τοῦ ἡλιακοῦ τούτου φωτὸς πρὸς τὰς ἀκτῖνας τοῦ τῆς δικαιοσύνης ἡλίου ὁρᾷν μὴ δυναμένους κατὰ κρημνῶν φέρεσθαι ὅπερ καὶ οὗτοι τότε πεπόνθασιν.
Ἄκουε γὰρ πάλιν τῆς τοῦ Θεοῦ ἀγαθότητος τὴν ἀνεξικακίαν.
Ἰδὼν δὲ φησὶ Κύριος ὁ Θεὸς ὅτι ἐπληθύνθησαν αἱ κακίαι τῶν ἀνθρώπων ἐπὶ τῆς γῆς.
Τί βούλεται τὸ εἰρημένον Ἰδὼν δέ Οὐκ ἐπειδὴ ἠγνόει ὁ Δεσπότης μὴ γένοιτο ἀλλὰ πρὸς τὴν ἀσθένειαν τὴν ἡμετέραν ἅπαντα διηγεῖται ἡ θεία Γραφή ἵνα ἡμᾶς διδάξῃ ὅτι καὶ μετὰ τὴν τοσαύτην αὐτοῦ μακροθυμίαν τοῖς αὐτοῖς ἐπέμενον ἢ καὶ χείροσι περιέβαλον ἑαυτοὺς κακοῖς φησίν Ἰδὼν δὲ ὅτι ἐπληθύνθησαν αἱ κακίαι τῶν ἀνθρώπων ἐπὶ τῆς γῆς.
Ἐκ γὰρ τῆς πονηρᾶς ταύτης πράξεως καθάπερ ἀπὸ πηγῆς τινος καὶ ἕτερα πολλὰ αὐτοῖς ἐτίκτετο ἁμαρτήματα διὰ τοῦτό φησιν Αἱ κακίαι τῶν ἀνθρώπων.
Ὅπου γὰρ πορνεία καὶ ἀσέλγεια καὶ τοσαύτη ἀκολασία εἰκὸς καὶ μέθην καὶ παροινίαν καὶ πολλὴν ἀδικίαν καὶ πλεονεξίαν καὶ τὰ μυρία τίκτεσθαι κακά.
Ἰδὼν δὲ φησὶ Κύριος ὁ Θεὸς ὅτι ἐπληθύνθησαν αἱ κακίαι τῶν ἀνθρώπων ἐπὶ τῆς γῆς καὶ πᾶς τις διανοεῖται ἐν τῇ καρδίᾳ αὐτοῦ ἐπιμελῶς ἐπὶ τὰ πονηρὰ πάσας τὰς ἡμέρας.
Ὅρα πῶς ἕκαστον τῶν εἰρημένων δείκνυσι τὸ μέγεθος τῶν ἡμαρτημένων.
Ἐπειδὴ γὰρ εἶπε καθολικῶς ὅτι Ἐπληθύνθησαν αἱ κακίαι τῶν ἀνθρώπων ἐπὶ τῆς γῆς ἐπήγαγε Καὶ πᾶς τις.
Μεγάλη τοῦ ῥήματος ἡ ἔμφασις.
Οὐχ ὁ νέος φησὶν ἀλλὰ καὶ ὁ πρεσβύτης τὰ αὐτὰ τῷ νέῳ διαπράττεται οὐδὲ ἀνὴρ μόνον ἀλλὰ καὶ γυνή οὐ δοῦλος ἀλλὰ καὶ ἐλεύθερος οὐ πλούσιος ἀλλὰ καὶ πένης.
Καὶ τὸ Διανοεῖται πολλὴν ἔχει τὴν δύναμιν.
Οὐ γὰρ ἐκ συναρπαγῆς τοῦτο ὑπομένουσιν ἀλλ' ἐν τῇ καρδίᾳ διανοούμενοι καὶ ταῦτα καθ' ἑκάστην ὥραν βουλευόμενοι καὶ ἐν τούτοις τὴν σπουδὴν ἔχοντες καὶ οὐδὲ ἁπλῶς καὶ ὡς ἔτυχεν ἅπαξ ἢ δεύτερον ὑποσκελισθέντες ὑπὸ τῆς ἁμαρτίας ἵστανται τῆς κακίας ἀλλ' ἐπιμελῶς ταύτην μετέρχονται καὶ τὰ πονηρὰ διαπράττονται τοῦτ' ἔστι μετὰ πολλῆς τῆς σπουδῆς οὐδὲν παρέργως οὐδὲν ἠμελημένως ὑπ' αὐτῶν γίνεται οὐδὲ πρὸς βραχὺν χρόνον ἀλλὰ πάσας τὰς ἡμέρας πᾶσαν αὐτῶν τὴν ζωὴν εἰς τοῦτο καταναλίσκουσιν.
Εἶδες πονηρίας ἐπίτασιν εἶδες πῶς μελέτην τὸ πρᾶγμα ἐποιοῦντο ἐπιμελῶς ἅπαντα τὰ πονηρὰ διαπραττόμενοι καὶ πᾶσα ἡλικία πρὸς τὴν τῆς κακίας ἐργασίαν ηὐτομόλει Πᾶς τις φησίν οὐδὲ ἡ ἄωρος ἡλικία οὐδὲ ἡ ἀπειρόκακος ἄμοιρος ἦν ἀλλ' εὐθέως καὶ ἐκ προοιμίων τὴν κακὴν ταύτην ἅμιλλαν πάντες ἐποιοῦντο ἕκαστος τὸν πλησίον ὑπερβάλλεσθαι φιλονεικῶν ἐν τῇ τῶν πράξεων παρανομίᾳ.
Ἐννόει γάρ μοι ἐνταῦθα τὴν ὑπερβάλλουσαν τοῦ δικαίου σοφίαν ὅτι ἐν τοσαύτῃ κακῶν συμφωνίᾳ ἴσχυσε τὴν λύμην διαφυγεῖν καὶ μηδεμίαν ἐντεῦθεν δέξασθαι βλάβην ἀλλὰ καθάπερ ἐξ ἑτέρας φύσεως συγκείμενος οὕτως ἐῤῥωμένον φρόνημα ἀναλαβὼν καὶ οἴκοθεν ἐπὶ τὴν τῆς ἀρετῆς κατόρθωσιν σπεύσας καὶ τὴν κακὴν αὐτῶν συμφωνίαν διέφυγε καὶ τῆς κατὰ πάντων ἐνεχθείσης πανωλεθρίας ἐκτὸς γέγονε.
Καὶ ἐνεθυμήθη φησὶ Κύριος ὁ Θεὸς ὅτι ἐποίησε τὸν ἄνθρωπον ἐπὶ τῆς γῆς.
Ὅρα πάλιν λέξεως παχύτητα καὶ συγκατάβασιν.
Ἐνεθυμήθη φησὶν ἀντὶ τοῦ Μετεμελήθη οὐκ ἐπειδὴ μεταμελεῖται Θεός μὴ γένοιτο ἀλλὰ κατὰ τὴν συνήθειαν τὴν ἀνθρωπίνην ἡμῖν διαλέγεται ἡ θεία Γραφὴ ἵνα διδάξῃ ἡμᾶς ὅτι ἡ ὑπερβολὴ τῶν ἡμαρτημένων αὐτοῖς εἰς τοσαύτην ἀγανάκτησιν τὸν φιλάνθρωπον Θεὸν ἤγαγε.
Καὶ ἐνεθυμήθη φησὶ Κύριος ὁ Θεὸς ὅτι ἐποίησε τὸν ἄνθρωπον ἐπὶ τῆς γῆς.
Μὴ γὰρ διὰ τοῦτο φησὶ αὐτὸν παρήγαγον ἵνα εἰς τοσοῦτον ὄλισθον κατενεχθεὶς ἀπωλείας ἑαυτῷ αἴτιος καταστῇ Διὰ τοῦτο ἐξ ἀρχῆς καὶ ἐκ προοιμίων τοσαύτης ἠξίωσα αὐτὸν τῆς τιμῆς καὶ τοσαύτην περὶ αὐτὸν ἐπεδειξάμην τὴν πρόνοιαν ἵνα τὴν ἀρετὴν ἑλόμενος ἐκτὸς τῆς ἀπωλείας γένηται.
Ἐπειδὴ δὲ οὐκ εἰς δέον ἐχρήσατο τῇ φιλανθρωπίᾳ τῇ ἐμῇ βέλτιον λοιπὸν ἐκκοπῆναι αὐτοῦ τὴν κακὴν ἐπιχείρησιν.
Καὶ διενοήθη καὶ εἶπε Κύριος ὁ Θεός Ἀπαλείψω τὸν ἄνθρωπον ὃν ἐποίησα ἀπὸ προσώπου τῆς γῆς ἀπὸ ἀνθρώπου ἕως κτήνους καὶ ἀπὸ ἑρπετῶν ἕως πετεινῶν τοῦ οὐρανοῦ ὅτι ἐνεθυμήθην ὅτι ἐποίησα αὐτούς.
Τὰ παρ' ἐμαυτοῦ πάντα φησὶν ἐπεδειξάμην.
Ἀπὸ τοῦ μὴ ὄντος εἰς τὸ εἶναι παρήγαγον τὴν γνῶσιν τῶν πρακτέων καὶ τῶν μὴ πρακτέων ἐνέθηκα τῇ φύσει τὸ αὐτεξούσιον ἐδωρησάμην ἀφάτῳ τῇ μακροθυμίᾳ ἐχρησάμην καὶ μετὰ τὸν πολὺν χρόνον ἐκεῖνον καὶ τὴν ἀγανάκτησιν καὶ τὴν ἀπειλὴν ἣν εἶπον καὶ ἑτέραν προθεσμίαν ὥρισα βουλόμενος αὐτοὺς εἰς αἴσθησιν ἐλθόντας τῶν οἰκείων πταισμάτων ἀνακαλέσασθαι τὴν ἐμὴν ἀγανάκτησιν ἐπειδὴ δὲ οὐδὲ οὕτως ἐκέρδανόν τι πλέον ἀνάγκη τὴν ἀπειλὴν εἰς ἔργον ἀγαγεῖν καὶ παντελῆ ἐξάλειψιν αὐτῶν ἐργάσασθαι καὶ καθάπερ ζύμην τινὰ πονηρὰν ἀφανίσαι τούτων τὸ γένος ἵνα μὴ καὶ ταῖς εἰς τὸ ἑξῆς γενεαῖς τῆς κακίας διδάσκαλοι γένωνται.
Καὶ εἶπε Κύριος ὁ Θεὸς Ἀπαλείψω τὸν ἄνθρωπον ὃν ἐποίησα ἀπὸ προσώπου τῆς γῆς ἀπὸ ἀνθρώπου ἕως κτήνους.
Ἀλλ' ἴσως εἴποι τις ἄν Τίνος ἕνεκεν τοῦ ἀνθρώπου πρὸς κακίαν ἀποκλίναντος καὶ τὰ ἄλογα τὴν αὐτὴν αὐτῷ τιμωρίαν ὑπομένει Εἰκότως.
Μὴ γὰρ διὰ τὴν ἑαυτῶν χρείαν τὰ ἄλογα γέγονε Διὰ τὸν ἄνθρωπον ταῦτα παρήχθη τούτου τοίνυν ἐκ τοῦ μέσου αἱρουμένου ποία ἐκείνων χρεία γένοιτ' ἄν Διὰ τοῦτο καὶ ταῦτα τῆς τιμωρίας κοινωνεῖ ἵνα μάθητε τῆς ἀγανακτήσεως τὴν ὑπερβολήν.
Καὶ καθάπερ ἐξ ἀρχῆς τοῦ πρωτοπλάστου ἁμαρτῶντος ἡ γῆ τὴν κατάραν ἐδέξατο οὕτω καὶ νῦν τοῦ ἀνθρώπου μέλλοντος ἀφανίζεσθαι καὶ τὰ ἄλογα κοινωνεῖ τῆς τιμωρίας.
Ὥσπερ δὲ εὐδοκιμοῦντος τοῦ ἀνθρώπου καὶ ἡ κτίσις κοινωνεῖ τῇ τοῦ ἀνθρώπου εὐημερίᾳ καθάπερ καὶ ὁ Παῦλός φησιν Ὅτι καὶ αὐτὴ ἡ κτίσις ἐλευθερωθήσεται ἀπὸ τῆς δουλείας τῆς φθορᾶς εἰς τὴν ἐλευθερίαν τῶν τέκνων τῆς δόξης τοῦ Θεοῦ οὕτω καὶ νῦν διὰ τὸ πλῆθος τῶν ἁμαρτημάτων μέλλοντος τούτου κολάζεσθαι καὶ πανωλεθρίᾳ παραδίδοσθαι καὶ τὰ κτήνη καὶ τὰ ἑρπετὰ καὶ τὰ πετεινὰ συναπολαύει τοῦ κλυδωνίου τοῦ πᾶσαν τὴν οἰκουμένην καταλαμβάνειν μέλλοντος.
Καὶ καθάπερ ἐν οἰκίᾳ τοῦ προεστῶτος ὑπὸ τὴν δεσποτικὴν ἀγανάκτησιν γεγονότος καὶ τοὺς συνυπηρετοῦντας πάντας εἰκὸς κοινωνεῖν τῆς κατηφείας τὸν αὐτὸν δὴ τρόπον καὶ ἐνταῦθα καθάπερ ἐν οἰκίᾳ τῶν ἀνθρώπων ἀπολλυμένων ἅπαντα τὰ ἐν τῇ οἰκίᾳ καὶ τὰ ὑπὸ τὴν τούτου δεσποτείαν τυγχάνοντα ἀνάγκη ὑπὸ τὴν αὐτὴν τιμωρίαν πεσεῖν.
Καὶ ἐνεθυμήθην φησὶν ὅτι ἐποίησα αὐτούς.
Πόσης συγκαταβάσεως τουτὶ πεπλήρωται τὸ ῥῆμα Μὴ γὰρ ἐβουλόμην φησὶ τοσαύτῃ τιμωρίᾳ αὐτοὺς περιβαλεῖν Αὐτοί με τῇ ὑπερβολῇ τῆς παρανομίας εἰς τοσαύτην ἐξήνεγκαν τὴν ἀγανάκτησιν.
Εἶτα ἵνα μὴ νομίσωμεν ἀφανισμὸν παντελῆ τοῦ τῶν ἀνθρώπων γίνεσθαι γένους μηδὲ πρόῤῥιζον τὴν ἡμετέραν φύσιν ἀφανίζεσθαι ἀλλὰ μάθωμεν ὅσον κακὸν ἁμαρτία καὶ ὅσον ἀγαθὸν ἀρετὴ καὶ ὅτι κρείσσων εἷς ποιῶν θέλημα Κυρίου ἢ μυρίοι παράνομοι φησί Νῶε δὲ εὗρε χάριν ἐναντίον Κυρίου τοῦ Θεοῦ.
Εἰ καὶ τὸ πλῆθος ἅπαν φησὶ πρὸς τοσαύτην κακίαν ἐξώκειλεν ἀλλ' ὁ δίκαιος οὗτος τὸν σπινθῆρα τῆς ἀρετῆς διετήρησεν ὁμοῦ καὶ τούτοις ἅπασι διὰ παντὸς τοῦ χρόνου διαλεγόμενος καὶ παραινῶν ἀπαλλαγῆναι τῆς κακίας καὶ ἑαυτὸν τῆς ἀπ' αὐτῶν λύμης ἐλεύθερον καθιστάς.
Καὶ ὥσπερ οὗτοι διὰ τῶν πονηρῶν πράξεων εἰς ἀγανάκτησιν τὸν φιλάνθρωπον Θεὸν ἐπεσπάσαντο οὕτω καὶ οὗτος τὴν ἀρετὴν ἑλόμενος Χάριν εὗρεν ἐναντίον Κυρίου Θεοῦ.
Οὐ γάρ ἐστι προσωπολήπτης ὁ Θεὸς ἀλλὰ κἂν ἕνα εὕρῃ ἐν τοσούτῳ πλήθει τὰ αὐτῷ δοκοῦντα διαπραττόμενον οὐ περιορᾷ ἀλλὰ τῆς οἰκείας αὐτὸν ἀξιοῖ προνοίας καὶ ταύτῃ μᾶλλον πλείονα τὴν περὶ αὐτὸν κηδεμονίαν ἐπιδείκνυται ὅσῳ καὶ τοσούτων ὄντων τῶν ἐπὶ τὴν κακίαν ἑλκόντων τὴν τῆς ἀρετῆς αὐτὸς ὁδὸν εἵλετο.
Ὃ δὴ γινώσκοντες πρὸς ἓν μόνον ὁρῶμεν τὸ αὐτῷ δοκοῦν καὶ τὸ ποιοῦν ἡμᾶς τὴν ἐκεῖθεν εὔνοιαν ἐπισπάσασθαι καὶ μήτε φιλίᾳ χαριζόμενοι μήτε συνηθείᾳ τινὶ δουλεύοντες ἀμελῶμεν τῆς ἀρετῆς ἀλλὰ τῇ τοῦ Θεοῦ μακροθυμίᾳ εἰς δέον χρησώμεθα καὶ ὡς ἔτι καιρὸν ἔχομεν πᾶσαν ῥᾳθυμίαν ἀποθέμενοι ποθήσωμεν τὴν ἀρετὴν μισήσωμεν τὴν κακίαν.
Ἐὰν γὰρ μὴ καὶ πρὸς ταύτην πόθῳ καὶ ἐπιθυμίᾳ μετέλθωμεν καὶ πρὸς ἐκείνην μῖσος πολὺ κτησώμεθα οὔτε ἐκείνης τὴν λύμην διαφυγεῖν οὐδὲ ταύτης ἐπιλαβέσθαι δυνησόμεθα.
Ὅτι γὰρ ἐπιθυμούντων χρείαν ἔχει ἡ ἀρετὴ καὶ ἐκκαιομένων εἰς τὸν περὶ αὑτῆς πόθον ἄκουε τοῦ προφήτου λέγοντος Τὰ κρίματα Κυρίου ἀληθινὰ δεδικαιωμένα ἐπὶ τὸ αὐτὸ ἐπιθυμητὰ ὑπὲρ χρυσίον καὶ λίθον τίμιον πολύν οὐκ ἐπειδὴ τοσοῦτον μόνον ἐστὶν ἐπιθυμητὰ ἀλλ' ἐπειδὴ τούτων τῶν ὑλῶν οὐκ ἔστιν ἑτέραν εὑρεθῆναι παρ' ἡμῖν τιμιωτέραν διὸ καὶ ἐπήγαγε Καὶ γλυκύτερα ὑπὲρ μέλι καὶ κηρίον.
Καὶ ἐνταῦθα πάλιν ἐπειδὴ μὴ εἶχε φύσιν εὑρεῖν τοῦ μέλιτος γλυκυτέραν ταύτῃ ἐχρήσατο τῇ εἰκόνι.
Καθάπερ οὖν οἱ περὶ τὴν τῶν χρημάτων συλλογὴν μεμηνότες ἐπιθυμίᾳ τινὶ καὶ πόθῳ ἐπὶ τούτῳ πᾶσαν τὴν ὁρμὴν ἔχειν σπουδάζουσι καὶ οὐδέποτε κόρον λαμβάνουσι μέθη γὰρ ἀκόρεστός ἐστιν ἡ φιλαργυρία καὶ καθάπερ οἱ μεθύοντες ὅσῳ ἂν πλείονα τὸν ἄκρατον ἑαυτοῖς ἐκχέωσιν τοσούτῳ μᾶλλον πρὸς τὸ δίψος ἐκκαίονται οὕτω δὴ καὶ οὗτοι τὴν μανίαν ταύτην τὴν ἀκάθεκτον οὐδέποτε στῆσαι δύνανται ἀλλ' ὅσῳ ἂν αὐξομένην ἴδωσιν αὑτοῖς τὴν περιουσίαν τοσούτῳ καὶ τὴν ἐπιθυμίαν ἀνάπτουσι καὶ οὐ πρότερον λήγουσι τῆς πονηρᾶς ταύτης ὀρέξεως μέχρις ἂν εἰς αὐτὸν τῆς κακίας τὸν πυθμένα κατενεχθῶσιν.
Εἰ τοίνυν οὗτοι τὴν ὀλέθριον ταύτην ἐπιθυμίαν καὶ πάντων τῶν κακῶν αἰτίαν γενομένην μετὰ τοσούτου ἐπιδείκνυνται τοῦ τόνου πολλῷ μᾶλλον ἡμᾶς δίκαιον τὰ κρίματα Κυρίου τὰ ὑπὲρ χρυσίον καὶ λίθον τίμιον πολὺν τυγχάνοντα ταῦτα δι' ὅλου στρέφειν ἐν τῇ διανοίᾳ τῇ ἡμετέρᾳ καὶ μηδὲν τῆς ἀρετῆς ἡγεῖσθαι προτιμότερον ἀλλὰ καὶ τὰ ὀλέθρια ταῦτα πάθη ἐκτέμνειν τῆς ἑαυτῶν ψυχῆς καὶ εἰδέναι ὅτι ἡ πρόσκαιρος αὕτη ἡδονὴ ὀδύνην τίκτειν εἴωθε διηνεκῆ καὶ βάσανον πέρας οὐκ ἔχουσαν καὶ μὴ ἀπατᾷν ἑαυτοὺς μήτε νομίζειν ὅτι μέχρι τοῦ παρόντος βίου ἵσταται τὰ ἡμέτερα.
Εἰ γὰρ καὶ μὴ τοῖς ῥήμασι ταῦτα φθέγγονται οἱ πολλοὶ ἀλλὰ καὶ πιστεύειν λέγουσι τῷ τῆς ἀναστάσεως λόγῳ καὶ τῇ τῶν μελλόντων ἀντιδόσει ἀλλ' ἐγὼ οὐ τοῖς ῥήμασι προσέχω ἀλλὰ τοῖς καθ' ἑκάστην ἡμέραν γινομένοις.
Εἰ γὰρ ἀνάστασιν προσδοκᾷς καὶ ἀντίδοσιν τίνος ἕνεκεν οὕτω περὶ τὴν τοῦ βίου δόξαν ἐπτόησαι Τίνος ἕνεκεν εἰπέ μοι κόπτεις σαυτὸν καθ' ἑκάστην ἡμέραν ὑπὲρ τὴν ἄμμον τὰ χρήματα συλλέγων καὶ ἀγροὺς καὶ οἰκίας καὶ βαλανεῖα ὠνούμενος καὶ πολλάκις ἐξ ἁρπαγῆς καὶ πλεονεξίας ταῦτα περιβαλλόμενος καὶ πληρῶν ἐκεῖνο τὸ παρὰ τοῦ προφήτου εἰρημένον Οὐαὶ οἱ συνάπτοντες οἰκίαν πρὸς οἰκίαν καὶ ἀγρὸν πρὸς ἀγρὸν ἐγγίζοντες ἵνα τοῦ πλησίον ἀφέλωνταί τι Ἢ οὐχὶ ταῦτά ἐστι καθ' ἑκάστην ἡμέραν ἰδεῖν γινόμενα Καὶ ὁ μέν φησιν Ἐπισκοτεῖ μοι τοῦ δεῖνος ἡ οἰκία καὶ μυρίας προφάσεις ἐπινοεῖ ἵνα ταύτην ἀφέληται ἕτερος δὲ τὸν ἀγρὸν τοῦ πένητος λαβὼν συνῆψε τῷ ἑαυτοῦ.
Καὶ τὸ δὴ μεῖζον καὶ καινὸν καὶ ξένον καὶ οὐδὲ συγγνώμην ἔχον ὅτι ἐν ἑνὶ τόπῳ αὐτὸς καθήμενος καὶ πολλάκις οὐδὲ θέλων ἑτέρωθι διαβῆναι δυνάμενος ἢ δι' ἑτέραν τινὰ πραγμάτων περίστασιν ἢ καὶ ὑπὸ τῆς τοῦ σώματος ἀῤῥωστίας πεπεδημένος πανταχοῦ καὶ ἐν πάσαις ὡς εἰπεῖν ταῖς πόλεσι βούλεται ὑπομνήματα τῆς οἰκείας πλεονεξίας κεκτῆσθαι καὶ στήλας ἀθανάτους τῆς οἰκείας κακίας παρὰ πᾶσιν ἔχειν καὶ τὰ μὲν ἁμαρτήματα ἐξ ὧν ἅπαντα ταῦτα συνελέγη τῇ οἰκείᾳ ἐπιτίθησι κεφαλῇ καὶ φορτίον βαρὺ καὶ δυσβάστακτον ἐπιφερόμενος οὐκ αἰσθάνεται τὴν δὲ ἐκ τούτων ἀπόλαυσιν ἑτέροις παραχωρεῖ οὐ μετὰ τὴν τῆς ζωῆς μετάστασιν μόνον ἀλλὰ καὶ πρὸ τῆς ἐντεῦθεν ἐξόδου.
Κἂν γὰρ μὴ ἄκων αὐτῶν γυμνωθῇ ὑπὸ τῶν ᾠκειωμένων διασπᾶται ὡς εἰπεῖν καὶ διασπαράττεται ἅπαντα ταῦτα καὶ οὐδὲ τοῦ πολλοστοῦ αὐτῶν μέρους ἐν ἀπολαύσει γίνεται.
Τί δὲ λέγω ἐν ἀπολαύσει Ἂν γὰρ βουληθῇ πῶς ἀρκέσει μίαν ἔχων γαστέρα πρὸς τοσοῦτο πλῆθος χρημάτων ζʹ.
Ἀλλὰ τῶν κακῶν ἁπάντων τὸ αἴτιον ἡ κενοδοξία καὶ τὸ βούλεσθαι τὴν προσηγορίαν ἐπικεῖσθαι τὴν αὑτοῦ τοῖς ἀγροῖς τοῖς βαλανείοις ταῖς οἰκίαις.
Τί σοι τὸ ὄφελος ἄνθρωπε ὅταν μετ' οὐ πολὺ πυρετοῦ καταλαβόντος ἀθρόον ἀφιπταμένη ἡ ψυχὴ καταλιμπάνῃ σε ἔρημον καὶ γυμνὸν μᾶλλον δὲ ἀρετῆς μὲν γεγυμνωμένον περιβεβλημένον δὲ τὰς ἀδικίας τὰς ἁρπαγὰς τὰς πλεονεξίας τοὺς στεναγμοὺς τὸν ὀδυρμὸν τὰ δάκρυα τῶν ὀρφανῶν τὰς ἐπιβουλὰς τοὺς δόλους Πῶς δυνήσῃ τὰ μεγάλα ταῦτα φορτία τῶν ἁμαρτημάτων ἔχων ἐπικείμενα τὴν στενὴν πύλην ἐκείνην διαβῆναι τὴν οὐ δυναμένην δέξασθαι τὸν ὄγκον τοῦ τοσούτου μεγέθους Ἀνάγκη τοίνυν ἔξω μένοντα καὶ ὑπὸ τῶν φορτίων τούτων βαρούμενον ἀνήνυτα μεταγινώσκειν ἤδη πρὸ τῶν ὀφθαλμῶν τὰ κολαστήρια ὁρῶντα ηὐτρεπισμένα καὶ τὸ πῦρ ἐκεῖνο τὸ φοβερὸν καὶ μηδέποτε σβεννύμενον καὶ τὸν σκώληκα τὸν ἀτελεύτητον.
Ἀλλ' εἴ τις ἡμῖν λόγος τῆς σωτηρίας τῆς ἡμετέρας ὡς ἔτι καιρὸν ἔχομεν ἀποστῶμεν τῆς κακίας καὶ τὴν ἀρετὴν μεταδιώξωμεν τῆς κενοδοξίας ὑπερίδωμεν.
Διὰ τοῦτο γὰρ καὶ κενὴ λέγεται ἐπειδὴ διάκενός ἐστι καὶ οὐδὲν ἔχουσα βέβαιον οὐδὲ μόνιμον ἀλλ' ἀπάτη μόνον ὀφθαλμῶν τυγχάνει πρὶν ἢ φανῆναι ἀφιπταμένη.
Ἢ οὐχ ὁρῶμεν τὸν σήμερον ὑπὸ τῶν ῥαβδούχων προπεμπόμενον καὶ ὑπὸ τῶν δορυφόρων κυκλούμενον αὔριον πολλάκις δεσμωτήριον οἰκοῦντα καὶ μετὰ τῶν κακούργων στρεφόμενον Τί ταύτης τῆς κενῆς καὶ ματαίας δόξης ἀπατηλότερον Εἰ δὲ καὶ μὴ ἐν τῷ παρόντι τὰ τῆς μεταβολῆς αὐτὸν ἐκδέξηται ὁ θάνατος πάντως ἐπελθὼν διέκοψε τὴν εὐημερίαν καὶ ὁ σήμερον σοβῶν ἐπὶ τῆς ἀγορᾶς καὶ εἰς δεσμωτήριον ἐμβάλλων καὶ ἐπὶ τοῦ θρόνου καθήμενος καὶ μεγάλα φυσῶν καὶ τοὺς ἅπαντας ἀνθρώπους ὡς σκιὰς ὁρῶν ἀθρόον τῇ ἑξῆς κεῖται νεκρὸς ἄπνους δυσωδίας ἐμπεπλησμένος μυρίαις κατηγορίαις βαλλόμενος ὑπὸ τῶν ἀδικηθέντων ὑπὸ τῶν μηδὲν ἀδικηθέντων συναλγούντων τοῖς ἀδικηθεῖσι.
Τί τοῦ τοιούτου ἐλεεινότερον γένοιτ' ἄν Καὶ τὰ μὲν συλλεγέντα ἅπαντα πολλάκις ἐχθροὶ καὶ πολέμιοι πρὸς ἀλλήλους διενείμαντο τὰ δὲ ἐκ τούτων ἐπισωρευθέντα αὐτῷ ἁμαρτήματα λαβὼν ἄπεισι τὰς ὑπὲρ τούτων ἀπολογίας μετὰ πολλῆς ἀπαιτούμενος τῆς ἀκριβείας.
Διὸ παρακαλῶ φεύγοντες τὴν κενὴν ταύτην δόξαν τὴν ἀληθῆ ποθήσωμεν καὶ διαιωνίζουσαν καὶ μήτε χρημάτων ἔρως ἡμᾶς ὑποσκελιζέτω μήτε ἐπιθυμίας φλὸξ κατακαιέτω μήτε φθόνος καὶ βασκανία τηκέτω μήτε θυμὸς ἐμπρησμὸν ἡμῖν ἀπεργαζέσθω ἀλλὰ πάντα ταῦτα τὰ πονηρὰ καὶ ὀλέθρια πάθῃ τῇ δρόσῳ τοῦ Πνεύματος κατασβέσαντες ὑπερίδωμεν τῶν παρόντων ποθήσωμεν τὰ μέλλοντα ἔννοιάν τινα λάβωμεν τῆς μελλούσης ἡμέρας καὶ πολλὴν τοῦ βίου τὴν ἀκρίβειαν ἐπιδειξώμεθα.
Οὐδὲ γὰρ διὰ τοῦτο εἰς τὸν βίον τοῦτον παρήχθημεν ἵνα μόνον ἐσθίωμεν καὶ πίνωμεν.
Οὐ τὸ ζῇν διὰ τὸ φαγεῖν καὶ πιεῖν γέγονεν ἀλλὰ διὰ τὸ ζῇν τὸ φαγεῖν καὶ πιεῖν.
Μὴ τοίνυν ἀντιστρέφωμεν τὴν τάξιν μήτε ὡς δι' αὐτὸ γενόμενοι οὕτω τῇ γαστρὶ δουλεύωμεν καὶ ταῖς τῆς σαρκὸς ἡδοναῖς ἀλλὰ τὴν ἐντεῦθεν ἡμῖν τικτομένην βλάβην ἀναλογιζόμενοι καταστέλλωμεν τῆς σαρκὸς τὰ κινήματα καὶ μὴ ῥᾳθυμῶμεν μηδὲ συγχωρῶμεν αὐτὴν κατεξανίστασθαι τῆς ψυχῆς.
Εἰ γὰρ Παῦλος ὁ τοσοῦτος καὶ τηλικοῦτος ὁ καθάπερ ὑπόπτερος τὴν οἰκουμένην διαδραμὼν ἅπασαν καὶ τῶν σωματικῶν ἀναγκῶν ἀνώτερος γεγονὼς καὶ τῶν ἀῤῥήτων ἐκείνων ῥημάτων ἀκοῦσαι καταξιωθεὶς ὧν μέχρι τῆς σήμερον οὐδεὶς ἄλλος ἤκουσε γράφων ἔλεγεν Ὑπωπιάζω μου τὸ σῶμα καὶ δουλαγωγῶ μήπως ἄλλοις κηρύξας αὐτὸς ἀδόκιμος γένωμαι εἰ τοίνυν ἐκεῖνος ὁ τοσαύτης ἀξιωθεὶς χάριτος μετὰ τοσαῦτα καὶ τηλικαῦτα κατορθώματα ἐδεῖτο τοῦ ὑπωπιάζειν καὶ δουλαγωγεῖν καὶ ὑποτάττειν τῇ τῆς ψυχῆς ἐξουσίᾳ καὶ ὑπὸ τὴν ταύτης ἀρετὴν εἶναι ποιεῖν τοῦ σώματος τὰ σκιρτήματα  τί οὖν ἂν εἴποιμεν ἡμεῖς οἱ πάντων ἔρημοι τῶν ἀγαθῶν οἱ φορτίοις ἁμαρτημάτων βεβαρημένοι καὶ πρὸς τούτοις πολλὴν τὴν ῥᾳθυμίαν ἐπιδεικνύμενοι Μὴ γὰρ ἀνακωχὴν ἔχει ὁ πόλεμος οὗτος μὴ γὰρ καιρὸν ἐπιθέσεως κέκτηται Πάντοτε νήφειν καὶ ἐγρηγορέναι δεῖ καὶ μηδέποτε ἐν ἀδείᾳ εἶναι ἐπεὶ μηδέ ἐστι καιρὸς ὡρισμένος τῆς τοῦ πολεμοῦντος καὶ ἐπεμβαίνοντος ἡμῖν ἐπιθέσεως.
Ἀεὶ τοίνυν φροντίζωμεν ἀεὶ μεριμνῶμεν περὶ τῆς σωτηρίας τῆς ἡμετέρας ἵνα οὕτω δυνηθῶμεν καὶ αὐτοὶ ἀνάλωτοι μεῖναι καὶ τὰς παρὰ τοῦ πολεμίου μηχανὰς διαφυγόντες τῆς παρὰ τοῦ Θεοῦ φιλανθρωπίας ἀξιωθῶμεν χάριτι καὶ οἰκτιρμοῖς τοῦ Μονογενοῦς αὐτοῦ μεθ' οὗ τῷ Πατρὶ ἅμα τῷ ἁγίῳ Πνεύματι δόξα κράτος τιμὴ νῦν καὶ ἀεὶ καὶ εἰς τοὺς αἰῶνας τῶν αἰώνων.
Νῶε δὲ εὗρε χάριν ἐναντίον Κυρίου τοῦ Θεοῦ.
Αὗται δὲ αἱ γενέσεις Νῶε.
Νῶε ἄνθρωπος δίκαιος τέλειος ὢν ἐν τῇ γενεᾷ αὐτοῦ τῷ Θεῷ εὐηρέστησε Νῶε.
Εἴδετε ἐν τοῖς ἤδη ῥηθεῖσιν ὅσον τῆς φιλανθρωπίας τοῦ Θεοῦ τὸ μέγεθος καὶ πόση αὐτοῦ τῆς ἀνεξικακίας ἡ ὑπερβολή εἴδετε τῶν τότε ἀνθρώπων τῆς κακίας τὴν ἐπίτασιν κατεμάθετε ἐν μέσῳ τοσούτῳ πλήθει ὅση τοῦ δικαίου γέγονεν ἡ ἀρετὴ καὶ ὅτι οὐδὲν αὐτὸν ἐλυμήνατο οὔτε ἡ συμφωνία ἐκείνων ἐπὶ τὴν κακίαν ῥέπουσα οὔτε τὸ μόνον ἐν μέσῳ τούτων ἀπειλῆφθαι καὶ τὴν ἐναντίαν ὁδεύειν ὁδόν Καθάπερ γὰρ κυβερνήτης ἄριστος τοὺς τῆς διανοίας οἴακας μετὰ πολλῆς τῆς ἀγρυπνίας μεταχειριζόμενος οὐκ ἠφίει καταβαπτισθῆναι τὸ σκάφος ὑπὸ τῆς σφοδρότητος τῶν τῆς κακίας κυμάτων ἀλλὰ ἀνώτερος τοῦ χειμῶνος γεγονὼς καὶ πελάγιος σαλεύων ὡς ἐν λιμένι καθήμενος οὕτω τῆς ἀρετῆς τὸ πηδάλιον ἰθύνων ἐκτὸς ἑαυτὸν κατέστησε τοῦ μέλλοντος κλυδωνίου τοὺς κατὰ τὴν οἰκουμένην ἅπαντας καταλήψεσθαι.
Τοσοῦτόν ἐστιν ἀρετὴ πρᾶγμα ἀθάνατον καὶ ἀχείρωτον οὐκ εἶκον ταῖς τοῦ παρόντος βίου ἀνωμαλίαις ἀλλ' ὑπεράνω τῶν τῆς κακίας δικτύων ἀφιπταμένη καθάπερ ἀφ' ὑψηλῆς τινος σκοπιᾶς οὕτως ἅπαντα τὰ ἀνθρώπινα καθορῶσα οὐδενὸς ἐπαισθάνεται τῶν τοῖς ἄλλοις λυπηρῶν φαινομένων.
Ἀλλ' ὥσπερ ὁ ἐπὶ πέτρας τινὸς ὑψηλῆς ἑστὼς καταγελᾷ τῶν κυμάτων ἐπειδὰν ἴδῃ ταῦτα προσρηγνύμενα μὲν τῇ πέτρᾳ εἰς ἀφρὸν δὲ εὐθὺς διαλυόμενα οὕτω δὴ καὶ ὁ τὴν ἀρετὴν μετιὼν ἐν ἀσφαλεῖ χωρίῳ καθεστὼς οὐδὲν ἀηδὲς ὑπομένει ὑπὸ τῆς τῶν πραγμάτων ταραχῆς ἀλλ' ἐν ἡσυχίᾳ κάθηται τῇ τῶν οἰκείων λογισμῶν ἐντρυφῶν γαλήνῃ καὶ ἐννοῶν ὡς οὐδὲν τῶν ποταμίων ῥευμάτων διενήνοχε τὰ τοῦ παρόντος βίου πράγματα μετὰ τοσαύτης εὐκολίας καὶ ῥύμης παρατρέχοντα.
Καθάπερ γὰρ ἔστιν ἰδεῖν τὰ τῆς θαλάσσης κύματα νῦν μὲν εἰς ὕψος ἄφατον αἰρόμενα ἀθρόον δὲ πάλιν ταπεινούμενα τὸν αὐτὸν δὴ τρόπον καὶ τοὺς ἀρετῆς ἀμελοῦντας καὶ τὴν κακίαν μετιόντας ὁρῶμεν νῦν μὲν μεγαλοφρονοῦντας καὶ τὰς ὀφρῦς ἀνασπῶντας καὶ περὶ τὰ τοῦ παρόντος βίου πράγματα ἐπτοημένους ἀθρόον δὲ ταπεινουμένους καὶ εἰς ἐσχάτην ἐλαυνομένους πενίαν.
Τούτους γὰρ καὶ ὁ μακάριος Δαυῒδ ὁ προφήτης αἰνιττόμενος ἔλεγε Μὴ φοβοῦ ὅταν πλουτήσῃ ἄνθρωπος ἢ ὅταν πληθυνθῇ ἡ δόξα τοῦ οἴκου αὐτοῦ ὅτι οὐκ ἐν τῷ ἀποθνήσκειν αὐτὸν λήψεται τὰ πάντα.
Καὶ καλῶς εἶπε Μὴ φοβοῦ.
Μή σε θορυβείτω φησὶν ἡ τοῦ πλούτου περιουσία καὶ ἡ τῆς δόξης περιφάνεια.
Ὄψει γὰρ μετ' οὐ πολὺ χαμαὶ κείμενον ἀνενέργητον νεκρὸν ἐῤῥιμμένον σκωλήκων γιγνόμενον τροφὴν γυμνὸν τούτων ἁπάντων γιγνόμενον καὶ οὐδὲν ὅλως μεθ' ἑαυτοῦ ἀπενεγκεῖν δυνηθέντα ἀλλ' ἐνταῦθα ἅπαντα καταλιπόντα.
Μὴ τοίνυν τὰ παρόντα ἰδὼν ἀγωνιάσῃς μηδὲ μακαρίσῃς τὸν μετὰ βραχὺν χρόνον ἐν ἐρημίᾳ τούτων μέλλοντα γίνεσθαι.
Τοιοῦτον γὰρ ἡ παροῦσα εὐημερία καὶ ἡ τοῦ πλούτου φύσις οὐ συναποδημεῖ τοῖς ἐντεῦθεν μεθισταμένοις ἀλλ' ἐνταῦθα αὐτὴν ἅπασαν καταλιπόντες γυμνοὶ καὶ ἔρημοι ἀπίασι μόνην τὴν κακίαν περιβεβλημένοι καὶ τὰ ἐκ ταύτης αὐτοῖς συλλεγέντα ἁμαρτημάτων φορτία.
Ἐπὶ δὲ τῆς ἀρετῆς τοιοῦτον οὐδέν ἀλλὰ καὶ ἐνταῦθα ἀνωτέρους τῶν ἐπιβουλευόντων καθίστησι καὶ ἀναλώτους ἐργάζεται καὶ διηνεκῆ τὴν ἡδονὴν χαρίζεται καὶ οὐκ ἀφίησι τῆς τῶν πραγμάτων ἀνωμαλίας αἴσθησιν λαβεῖν καὶ ἐντεῦθεν ἀποδημοῦσι συμμεθίσταται καὶ τότε μάλιστα ὅτε χρῄζομεν τῆς παρ' αὐτῆς συμμαχίας καὶ κατὰ τὴν ἡμέραν ἐκείνην τὴν φοβερὰν πολλὴν ἡμῖν παρέχει τὴν βοήθειαν ἥμερον ἡμῖν καθιστῶσα τοῦ δικαστοῦ τὸ ὄμμα καὶ καθάπερ ἐνταῦθα παρόντων τῶν δεινῶν ἀνωτέρους καθίστησι τῶν δεινῶν οὕτω καὶ ἐν τῷ μέλλοντι ἐξαρπάζει τοὺς αὐτὴν ἐπιφερομένους τῶν κολαστηρίων ἐκείνων.
Καὶ οὐ τοῦτο μόνον ἀλλ' ἔτι καὶ τῆς τῶν ἀποῤῥήτων ἀγαθῶν ἀπολαύσεως πρόξενος ἡμῖν γίνεται.
Καὶ ἵνα μάθῃς ὅτι ταῦτα οὕτως ἔχει καὶ οὐχ ἁπλῶς καὶ εἰκῆ ψυχαγωγοῦντες ὑμᾶς τούτοις κεχρήμεθα τοῖς ῥήμασιν ἐκ τῶν νῦν προκειμένων δεῖξαι πειράσομαι τῇ ὑμετέρᾳ ἀγάπῃ.
Ὅρα γὰρ πῶς ὁ θαυμάσιος οὗτος ὁ Νῶε λέγω παντὸς τοῦ τῶν ἀνθρώπων γένους εἰς τὴν κατ' αὐτῶν ἀγανάκτησιν ἐκκαλεσαμένου τὸν φιλάνθρωπον Δεσπότην οὗτος διὰ τῆς οἰκείας ἠδυνήθη ἀρετῆς καὶ τῆς ἀγανακτήσεως τὴν πεῖραν διαφυγεῖν καὶ πολλὴν τὴν παρ' αὐτοῦ εὔνοιαν ἐφελκύσασθαι.
Καὶ εἰ βούλει τέως περὶ τῶν ἐν τῷ παρόντι βίῳ διαλεχθῶμεν.
Ἴσως γάρ τινες τοῖς μέλλουσι καὶ μὴ ὁρωμένοις διαπιστοῦσιν.
Ἴδωμεν τοίνυν ἐκ τῶν ἐνταῦθα γινομένων τίνα μὲν τοὺς πρὸς τὴν κακίαν αὐτομολήσαντας διεδέξατο τίνων δὲ ὁ τὴν ἀρετὴν ἑλόμενος ἠξιώθη.
Ἐπειδὴ γὰρ διὰ τὴν πολλὴν τῆς κακίας ἐπίτασιν ἀπεφήνατο ὁ ἀγαθὸς Θεὸς πανωλεθρίᾳ τὸ τῶν ἀνθρώπων γένος καταδικάσειν εἰπὼν Ἀπαλείψω τὸν ἄνθρωπον ὃν ἐποίησα ἀπὸ προσώπου τῆς γῆς καὶ δεικνὺς τῆς ἀγανακτήσεως αὐτοῦ τὴν ὑπερβολὴν οὐ κατὰ τοῦ τῶν ἀνθρώπων γένους μόνον τὴν ἀπόφασιν ἐξήνεγκεν ἀλλὰ καὶ κατὰ πάντων τῶν κτηνῶν καὶ τῶν ἑρπετῶν καὶ τῶν πετεινῶν τῶν γὰρ ἀνθρώπων δι' οὓς ταῦτα παρήχθη ἀπόλλυσθαι μελλόντων καὶ ὑποβρυχίων γίνεσθαι εἰκότως καὶ ταῦτα τῆς τιμωρίας συναπήλαυσεν ἐπειδὴ οὖν ἡ ἀπόφασις ἀόριστος ἦν καὶ οὐδεμίαν ἔχουσα διαίρεσιν ἵνα μάθῃς τὸ ἀπροσωπόληπτον τοῦ Θεοῦ καὶ ὅτι ταῖς καρδίαις ταῖς ἡμετέραις ἐμβατεύων οὐδένα περιορᾷ ἀλλὰ κἂν μικράν τινα ἀφορμὴν εὕρῃ παρ' ἡμῶν εἰσφερομένην ἄφατον αὐτοῦ ἐπιδείκνυται τὴν φιλανθρωπίαν φησὶν ἡ Γραφὴ ἵνα μὴ νομίσωμεν ὅτι παντελὴς ἀφανισμὸς γίνεται τοῦ τῶν ἀνθρώπων γένους ἀλλὰ γνῶμεν ὅτι διὰ τὴν οἰκείαν αὐτοῦ ἀγαθότητα ἀφίησι σπινθῆρά τινα σώζεσθαι καὶ ῥίζαν τῷ τῶν ἀνθρώπων γένει ὥστε πάλιν εἰς μακροὺς ἐκταθῆναι κλάδους Νῶε δὲ φησὶν εὗρε χάριν ἐναντίον τοῦ Θεοῦ.
Σκόπει τῆς Γραφῆς τὴν ἀκρίβειαν ὅπως οὐδὲ τὴν τυχοῦσαν συλλαβὴν ἔστιν εὑρεῖν ἁπλῶς κειμένην.
Ἐπειδὴ γὰρ ἐδίδαξεν ἡμᾶς τὴν ὑπερβολὴν τῆς κακίας τῶν ἀνθρώπων καὶ τῆς τιμωρίας τὸ μέγεθος τῆς μελλούσης ἐπάγεσθαι τοῖς ταύτης ἐργάταις διδάσκει ἡμᾶς καὶ τὸν ἐν τοσούτῳ πλήθει δυνηθέντα τὴν ἀρετὴν ἀκέραιον διασῶσαι.
Ἔστι μὲν γὰρ καὶ καθ' ἑαυτὴν ἡ ἀρετὴ θαυμαστή.
Ὅταν δὲ καὶ ἐν μέσῳ τῶν κωλυόντων τυγχάνων τις ταύτην μετίῃ πολλῷ μᾶλλον θαυμαστοτέραν αὐτὴν ἀποφαίνει.
Διὰ τοῦτο ὥσπερ θαυμάζουσα τὸν δίκαιον ἡ θεία Γραφή φησιν ὅτι μεταξὺ τῶν τοσούτων διὰ τὴν κακίαν μελλόντων ἀγανακτήσεως πειρᾶσθαι Νῶε δὲ εὗρε χάριν ἐναντίον Κυρίου τοῦ Θεοῦ.
Εὗρε χάριν ἀλλ' Ἐναντίον τοῦ Θεοῦ οὐχ ἁπλῶς Εὗρε χάριν ἀλλ' Ἐναντίον Κυρίου τοῦ Θεοῦ ἵνα ἡμᾶς διδάξῃ ὅτι ἕνα τοῦτον εἶχε τὸν σκοπὸν ὥστε τὸν ἀκοίμητον ἐκεῖνον ὀφθαλμὸν ἐπαινέτην ἔχειν καὶ οὐδεὶς αὐτῷ λόγος τῆς τῶν ἀνθρώπων δόξης οὐδὲ τῆς ἀτιμίας καὶ τοῦ γέλωτος.
Εἰκὸς γὰρ αὐτὸν ἀπεναντίας ἅπασι τὴν ἀρετὴν μετιέναι βουλόμενον πολλὴν ὑπομένειν τὴν χλεύην καὶ τὸν γέλωτα πάντων τῶν τὴν κακίαν μετιόντων εἰωθότων ἀεὶ ἐπισκώπτειν τοὺς ταύτην φεύγειν βουλομένους καὶ ἀρετὴν αἱρουμένους ὅπερ καὶ νῦν πολλάκις γίνεται.
Καὶ πολλοὺς τῶν ῥᾳθύμων ὁρῶμεν μὴ φέροντας τὸν γέλωτα καὶ τὴν χλευασίαν ἀλλὰ προτιμῶντας τὴν παρὰ τῶν ἀνθρώπων δόξαν τῆς ἀληθοῦς καὶ ἀεὶ μενούσης ὑποσυρομένους καὶ συγκατασπωμένους τῇ τῶν ἑτέρων ἀνθρώπων κακίᾳ.
Ψυχῆς γάρ ἐστι γενναίας καὶ στεῤῥῷ τῷ φρονήματι κεχρημένης τὸ δυνηθῆναι ἀντισχεῖν πρὸς τοὺς διασύρειν βουλομένους καὶ μὴ πρὸς ἀρέσκειαν τῶν ἀνθρώπων τι διαπράττεσθαι ἀλλὰ πρὸς τὸν ἀκοίμητον ἐκεῖνον ὀφθαλμὸν τείνειν τὸ ὄμμα καὶ τὴν παρ' ἐκείνου εὐφημίαν μόνον ἀναμένειν καὶ τούτων ὑπερορᾷν καὶ μηδὲν ἡγεῖσθαι αὐτῶν τὸν ἔπαινον μήτε τὸν ψόγον ἀλλὰ καθάπερ σκιὰς καὶ ὀνείρατα παρατρέχειν.
Καὶ ἐνταῦθα μὲν πολλοὶ πολλάκις τὴν ὕβριν οὐ φέροντες δέκα ἢ εἴκοσι ἀνθρώπων ἢ καὶ ἐλαττόνων ὑπεσκελίσθησαν καὶ κατέπεσον.
Ἔστι γὰρ αἰσχύνη ἐπάγουσα ἁμαρτίαν.
Οὐδὲ γὰρ τὸ τυχόν ἐστιν ὑπεριδεῖν τῶν ὀνειδιζόντων καὶ καταγελώντων καὶ κωμῳδεῖν βουλομένων ἀλλ' ὁ δίκαιος οὗτος οὐχ οὕτως.
Οὐ μόνον γὰρ δέκα καὶ εἴκοσι καὶ ἑκατὸν ἀνθρώπων ἀλλὰ καὶ πάσης τῆς τῶν ἀνθρώπων φύσεως καὶ μυριάδων τοσούτων ὑπερεῖδεν.
Εἰκὸς γὰρ ἅπαντας αὐτοὺς καταγελᾷν κωμῳδεῖν χλευάζειν πολλὴν τὴν παροινίαν περὶ αὐτὸν ἐπιδείκνυσθαι ἴσως δὲ ἢ καὶ βούλεσθαι διασπᾷν εἰ οἷόν τε ἦν.
Πολλὴν γὰρ ἀεὶ τὴν μανίαν ἐπιδείκνυται ἡ κακία κατὰ τῆς ἀρετῆς ἀλλ' οὐ μόνον οὐδὲν αὐτὴν βλάπτει ἀλλὰ καὶ τὸ πολεμεῖν ἰσχυροτέραν αὐτὴν ἀπεργάζεται.
Τοσαύτη γὰρ τῆς ἀρετῆς ἡ ἰσχὺς ὅτι ἐν τῷ πάσχειν τῶν ποιούντων περιγίνεται καὶ ἐν τῷ πολεμεῖσθαι τῶν πολεμούντων ἀνωτέρα καθίσταται.
Καὶ τοῦτο ἔνεστι μὲν ἐκ πολλῶν συνιδεῖν.
Ἵνα δὲ ἀφορμὰς ὑμῖν παράσχωμεν  ἀναγκαῖον καὶ ἐκ τῆς Παλαιᾶς καὶ ἐκ τῆς Καινῆς τὰ παραδείγματα ὑμῖν παραγαγεῖν.
Ἐννόει μοι τοίνυν τὸν Ἄβελ οὐχὶ ἀνῃρέθη ὑπὸ τοῦ Κάϊν οὐχὶ ἐπὶ τοῦ ἐδάφους ἦν ἐῤῥιμμένος Ἀλλὰ μὴ τοῦτο σκόπει ὅτι ἐκράτησε καὶ περιεγένετο καὶ ἀνεῖλε τὸν φθονούμενον καὶ οὐδὲν ἠδικηκότα ἀλλὰ τὰ μετὰ ταῦτα λογίζου ὅτι ὁ μὲν ἀναιρεθεὶς ἐξ ἐκείνου μέχρι τοῦ νῦν ἀνακηρύττεται καὶ στεφανοῦται καὶ ὁ τοσοῦτος χρόνος τὴν μνήμην οὐκ ἐμάρανεν ὁ δὲ ἀνελὼν καὶ περιγενόμενος καὶ τότε ζωὴν θανάτου βαρυτέραν ὑπέμενε καὶ ἐξ ἐκείνου μέχρι τοῦ νῦν οὗτος μὲν στηλιτεύεται καὶ τὰς παρὰ πάντων κατηγορίας δέχεται ἐκεῖνος δὲ καθ' ἑκάστην ἡμέραν ἐν τοῖς ἁπάντων ᾄδεται στόμασι.
Καὶ ταῦτα μὲν ἐν τῷ παρόντι βίῳ τὰ δὲ ἐν τῷ μέλλοντι αἰῶνι ποῖος λόγος ποία διάνοια παραστῆσαι δυνήσεται Καὶ οἶδα μὲν ὅτι συνετοὶ ὄντες πολλὰ καὶ διάφορα ἕτερα τοιαῦτα εὑρήσετε ἐν ταῖς Γραφαῖς κείμενα.
Διὰ γὰρ τοῦτο γέγραπται πρὸς ὠφέλειαν τὴν ἡμετέραν ὥστε ταῦτα μανθάνοντας φεύγειν μὲν τὴν κακίαν προτιμᾷν δὲ τὴν ἀρετήν.
Βούλει καὶ ἐν τῇ Καινῇ τὸ αὐτὸ τοῦτο ἰδεῖν Ἄκουε τοῦ μακαρίου Λουκᾶ τὸ αὐτὸ τοῦτο διηγουμένου περὶ τῶν ἀποστόλων ὅτι μαστιγωθέντες ἀνεχώρουν ἀπὸ τοῦ συνεδρίου χαίροντες ὅτι κατηξιώθησαν ὑπὲρ τοῦ ὀνόματος τοῦ Χριστοῦ ἀτιμασθῆναι.
Καίτοι γε αἱ μάστιγες οὐ χαρᾶς ἦσαν ἀφορμαὶ ἀλλὰ λύπης καὶ ἀθυμίας ἀλλὰ αἱ διὰ τὸν Θεὸν μάστιγες καὶ ἡ ὑπόθεσις δι' ἣν ἐμαστίζοντο τὴν χαρὰν αὐτοῖς ἔτικτε.
Καὶ οἱ μὲν μαστιγώσαντες ἐν ἀπορίᾳ πολλῇ καὶ ἀμηχανίᾳ καθεστήκεισαν οὐκ εἰδότες ὅ τι πράξωσιν.
Ἄκουε γὰρ αὐτῶν καὶ μετὰ τὰς μάστιγας διαπορούντων καὶ λεγόντων Τί ποιήσομεν τοῖς ἀνθρώποις τούτοις Τί λέγεις Ἐμαστίξατε μυρία κακὰ διεθήκατε καὶ ἔτι ἀπορεῖτε Τοσοῦτόν ἐστιν ἰσχυρὸν πρᾶγμα καὶ ἀχείρωτον ἡ ἀρετὴ καὶ ἐν αὐτῷ τῷ πάσχειν τῶν ποιούντων περιγινομένη.
Ἀλλ' ἵνα μὴ μακρὸν ποιῶμεν τὸν λόγον ἀναγκαῖον πάλιν ἐπανελθεῖν ἐπὶ τὸν δίκαιον τοῦτον καὶ ἐκπλαγῆναι αὐτοῦ τῆς ἀρετῆς τὴν ὑπερβολὴν πῶς ἴσχυσε τοσούτου δήμου καταγελῶντος ἐπεμβαίνοντος χλευάζοντος κωμῳδοῦντος  ὑπεριδεῖν καὶ ἀνώτερος γενέσθαι.
Πῶς Ἐγὼ λέγω Ἐπειδὴ διηνεκῶς ἑώρα πρὸς τὸν ἀκοίμητον ὀφθαλμὸν ἐκεῖ τεταμένον εἶχε τῆς διανοίας τὸ ὄμμα καὶ λοιπὸν τούτων ἁπάντων ὡς οὐδὲν ὄντων ἐφρόντιζε.
Καὶ γὰρ οὕτως ἔχει ἐπειδὰν γάρ τις τρωθῇ τῷ ἔρωτι ἐκείνῳ καὶ εἰς τὸν πρὸς τὸν Θεὸν πόθον ἑαυτὸν ἐκτείνῃ οὐδὲν ἕτερον ὁρᾷ τῶν ὁρωμένων ἀλλὰ διηνεκῶς ἐκεῖνον φαντάζεται τὸν ποθούμενον καὶ ἐν νυκτὶ καὶ ἐν ἡμέρᾳ καὶ κοιταζόμενος καὶ διανιστάμενος.
Μὴ τοίνυν σε ξενιζέτω εἰ καὶ ὁ δίκαιος οὗτος ἅπαξ ἐκεῖ τείνας αὑτοῦ τὴν διάνοιαν οὐδενὸς ἐφρόντιζε τῶν ὑποσκελίζειν ἐπιχειρούντων.
Τὰ γὰρ παρ' ἑαυτοῦ ἐπιδειξάμενος καὶ τὴν ἄνωθεν χάριν ἐπισπασάμενος ἀνώτερος ἁπάντων ἐγίνετο Νῶε γὰρ φησὶν εὗρε χάριν ἐναντίον Κυρίου τοῦ Θεοῦ.
Εἰ καὶ πάσῃ τῇ τῶν τότε ἀνθρώπων φύσει οὐκ ἦν ἐπίχαρις οὐδὲ ποθεινὸς διὰ τὸ μὴ βούλεσθαι τὴν αὐτὴν αὐτοῖς ὁδεύειν ὁδὸν ἀλλὰ πρὸς ἐκεῖνον τὸν τὰς καρδίας ἐμβατεύοντα χάριν εὗρε καὶ ἐκεῖνος αὐτοῦ τὴν γνώμην ἀπεδέξατο.
Τί γὰρ εἰπέ μοι βλάβος ἐντεῦθεν ἐγένετο ἀπὸ τῆς τῶν ὁμογενῶν χλεύης καὶ τοῦ καταγέλωτος τοῦ πλάσαντος τὰς καρδίας ἡμῶν καὶ συνιέντος εἰς πάντα τὰ ἔργα ἡμῶν ἀνακηρύττοντος τὸν ἄνδρα καὶ στεφανοῦντος Τί δὲ ὄφελος ἀνθρώπῳ γένοιτ' ἂν παρὰ πάσης τῆς οἰκουμένης θαυμαζομένῳ καὶ ἐπαινουμένῳ παρὰ δὲ τοῦ τῶν ὅλων δημιουργοῦ καὶ τοῦ ἀπαραλογίστου δικαστοῦ ἐπὶ τῆς ἡμέρας ἐκείνης τῆς φοβερᾶς κρινομένῳ Ταῦτα τοίνυν εἰδότες ἀγαπητοὶ μηδένα λόγον ποιώμεθα τοῦ παρὰ τῶν ἀνθρώπων ἐπαίνου μηδὲ τὴν παρὰ τούτων εὐφημίαν ἐκ παντὸς τρόπου ζητῶμεν ἀλλὰ καὶ δι' ἐκεῖνον μόνον τὸν ἐτάζοντα καρδίας καὶ νεφροὺς καὶ τὰ τῆς ἀρετῆς ἔργα μετίωμεν καὶ τὴν κακίαν φεύγωμεν.
Διὰ γὰρ τοῦτο καὶ ὁ Χριστὸς παιδεύων ἡμᾶς μὴ κεχηνέναι πρὸς τὰς παρὰ τῶν ἀνθρώπων εὐφημίας μετὰ πολλὰ ἕτερα τελευταῖον καὶ τοῦτο ἐπήνεγκε λέγων Οὐαὶ ὑμῖν ὅταν καλῶς εἴπωσιν ὑμᾶς πάντες οἱ ἄνθρωποι.
Σκόπει πῶς διὰ τοῦ Οὐαὶ ἡμῖν ἐνεφάνισε ποταπὴ τοῖς τοιούτοις κείσεται τιμωρία.
Τὸ γὰρ οὐαὶ τοῦτο θρηνῶδές ἐστιν ἐπίφθεγμα μονονουχὶ γὰρ ταλανίζων αὐτούς φησιν Οὐαὶ ὑμῖν ὅταν καλῶς εἴπωσιν ὑμᾶς πάντες οἱ ἄνθρωποι.
Καὶ ὅρα τοῦ ῥητοῦ τὴν ἀκρίβειαν.
Οὐκ εἶπεν ἁπλῶς οἱ ἄνθρωποι ἀλλὰ Πάντες οἱ ἄνθρωποι.
Οὐδὲ γὰρ οἷόν τε τὸν ἐνάρετον καὶ τὴν στενὴν καὶ τεθλιμμένην ὁδὸν ὁδεύοντα καὶ ταῖς ἐντολαῖς τοῦ Χριστοῦ κατακολουθοῦντα παρὰ πάντων ἀνθρώπων ἐπαινεῖσθαι καὶ θαυμάζεσθαι.
Πολλὴ γὰρ τῆς κακίας ἡ ἐπίτασις καὶ ἡ πρὸς τὴν ἀρετὴν ἐναντίωσις.
Εἰδὼς οὖν ὁ Δεσπότης ὅτι τὸν μετὰ ἀκριβείας τὴν ἀρετὴν μετιόντα καὶ τὸν παρ' αὐτοῦ μόνον ἐκδεχόμενον ἔπαινον τῶν ἀδυνάτων ἂν εἴη παρὰ πάντων ἀνθρώπων ἐπαινεῖσθαι καὶ καλῶς ἀκούειν διὰ τοῦτο ταλανίζει τοὺς διὰ τὸν παρὰ τούτων ἔπαινον τῆς ἀρετῆς ἀμελοῦντας.
Ἡ γὰρ παρὰ πάντων εὐφημία τεκμήριον ἂν εἴη μέγιστον τοῦ μὴ πολὺν τῆς ἀρετῆς λόγον ποιεῖσθαι.
Πῶς γὰρ παρὰ πάντων ἐπαινεθείη ὁ ἐνάρετος εἰ βούλοιτο τοὺς ἀδικουμένους ἐξαρπάζειν τῶν ἀδικούντων τοὺς ἐπηρεαζομένους τῶν κακῶς ποιεῖν βουλομένων Πάλιν εἰ βούλοιτο διορθοῦν τοὺς ἁμαρτάνοντας καὶ ἐπαινεῖν τοὺς κατορθοῦντας οὐκ εἰκὸς τοὺς μὲν ἐπαινεῖν τοὺς δὲ ψέγειν Διὰ τοῦτό φησιν Οὐαὶ ὑμῖν ὅταν καλῶς ὑμᾶς εἴπωσι πάντες οἱ ἄνθρωποι.
Πῶς οὖν οὐκ ἄξιον θαυμάζειν καὶ ἐκπλήττεσθαι τὸν δίκαιον τοῦτον ὅτι ἅπερ ὁ Χριστὸς παραγενόμενος ἐδίδασκε ταῦτα προλαβὼν ὑπὸ τοῦ ἐν τῇ φύσει ἐγκειμένου νόμου παιδευθεὶς μετὰ πολλῆς μετῄει τῆς ὑπερβολῆς καὶ τὸν παρὰ τῶν ἀνθρώπων ἔπαινον ἀποπεμψάμενος διὰ τῆς τῶν βεβιωμένων ἀρετῆς τὴν παρὰ τῷ Θεῷ χάριν εὑρεῖν ἐσπούδαζε Νῶε γὰρ φησὶν εὗρε χάριν ἐναντίον Κυρίου τοῦ Θεοῦ.
Ἀλλ' ὅτι μὲν διὰ τὴν προσοῦσαν αὐτῷ ἀρετὴν εὗρε χάριν ἐναντίον Κυρίου τοῦ Θεοῦ διηγήσατο ἡμῖν ὁ θαυμάσιος οὗτος προφήτης ἐνηχούμενος ὑπὸ τοῦ ἁγίου Πνεύματος ἀναγκαῖον δὲ καὶ τὰ ἑξῆς εἰρημένα καταμαθεῖν καὶ ἰδεῖν καὶ τὴν ψῆφον τὴν παρὰ τοῦ Θεοῦ περὶ αὐτοῦ γινομένην.
Αὗται δὲ φησὶν αἱ γενέσεις Νῶε Νῶε ἄνθρωπος δίκαιος τέλειος ὢν ἐν τῇ γενεᾷ αὐτοῦ τῷ Θεῷ εὐηρέστησε Νῶε.
Ξένος γενεαλογίας τρόπος.
Εἰποῦσα γὰρ ἡ θεία Γραφὴ Αὗται δὲ αἱ γενέσεις Νῶε καὶ τὰς ἀκοὰς ἡμῶν ἀναπτερώσασα ὡς μέλλουσα τὴν γενεαλογίαν αὐτοῦ διηγεῖσθαι καὶ τίς μὲν αὐτοῦ πατὴρ ἐγένετο πόθεν δὲ τὸ γένος κατῆγε καὶ ὅπως εἰς τὸν βίον παρήχθη καὶ τὰ ἄλλα ἅπαντα ἅπερ ἔθος τοῖς τὰς γενεαλογίας ἐξηγουμένοις διηγεῖσθαι ταῦτα πάντα καταλιποῦσα καὶ τῆς συνηθείας ἀνωτέρω γενομένη φησί Νῶε ἄνθρωπος δίκαιος τέλειος ὢν ἐν τῇ γενεᾷ αὐτοῦ τῷ Θεῷ εὐηρέστησε Νῶε.
Εἶδες θαυμαστὴν γενεαλογίαν Νῶε φησὶν ἄνθρωπος.
Ὅρα καὶ τὸ κοινὸν ὄνομα τῆς φύσεως ἀντ' ἐγκωμίου τῷ δικαίῳ γινόμενον.
Ἐπειδὴ γὰρ ἐκεῖνοι καὶ τὸ ἄνθρωποι εἶναι ἀπώλεσαν διὰ τὸ πρὸς τὰ τῆς σαρκὸς ἡδονὰς ὀλισθῆσαι οὗτος φησὶν ἐν τοσούτῳ δήμῳ τοῦ ἀνθρώπου τὴν εἰκόνα διέσωσε.
Τοῦτο γὰρ ἄνθρωπος ὅταν ἀρετὴν μετίῃ.
Οὐδὲ γὰρ τὸ μορφὴν ἔχειν τοῦ ἀνθρώπου καὶ ὀφθαλμοὺς καὶ ῥῖνα καὶ στόμα καὶ παρειὰς καὶ τὰ λοιπὰ μέλη τοῦτο ἄνθρωπον ἀποδείκνυσι ταῦτα γὰρ μέλη τυγχάνει τοῦ σώματος.
Ἄνθρωπον γὰρ ἐκεῖνον ἂν καλέσαιμεν τὸν τὴν εἰκόνα τοῦ ἀνθρώπου διασώζοντα.
Τί δέ ἐστι τοῦ ἀνθρώπου ἡ εἰκών Τὸ λογικὸν εἶναι.
Τί οὖν φησίν ἐκεῖνοι οὐκ ἂν εἶεν λογικοί Ἀλλ' οὐ τοῦτο μόνον ἀλλὰ καὶ τὸ ἐνάρετον εἶναι καὶ τὸ τὰ κακὰ διαφεύγειν καὶ τῶν ἀτόπων παθῶν κρατεῖν τὸ ταῖς ἐντολαῖς τοῦ Δεσπότου κατακολουθεῖν τοῦτο ἄνθρωπος.
Καὶ ἵνα μάθῃς ὅτι ἔθος τῇ Γραφῇ τοὺς τὴν κακίαν μετιόντας καὶ τῆς ἀρετῆς ἀμελοῦντας μηδὲ τῆς τοῦ ἀνθρώπου προσηγορίας ἀξιοῦν ἄκουε τοῦ Θεοῦ λέγοντος καθάπερ χθὲς ἐλέγομεν Οὐ μὴ καταμείνῃ τὸ Πνεῦμά μου ἐν τοῖς ἀνθρώποις τούτοις διὰ τὸ εἶναι αὐτοὺς σάρκας.
Ἐγὼ γὰρ φησὶ μετὰ τῆς σαρκὸς καὶ τῆς ψυχῆς τὴν ἐξουσίαν ἐδωρησάμην αὐτοὶ δὲ ὡς σάρκα μόνον περικείμενοι οὕτω τῆς κατὰ τὴν ψυχὴν ἀρετῆς ἀμελοῦντες ὅλοι τῆς σαρκὸς λοιπὸν γεγόνασιν.
Εἶδες πῶς διὰ τὴν κακίαν σάρκα αὐτοὺς καλεῖ καὶ οὐκ ἀνθρώπους Καὶ πάλιν προϊοῦσα ὡς αὐτίκα μάλα εἴσεσθε γῆν αὐτοὺς ὀνομάζει ἡ θεία Γραφὴ διὰ τὸ τοῖς γηΐνοις φρονήμασι καταδεδαπανῆσθαι φησὶ γὰρ Ἐφθάρη δὲ ἡ γῆ ἐναντίον τοῦ Θεοῦ οὐ περὶ τῆς γῆς τῆς αἰσθητῆς λέγουσα ἀλλὰ τοὺς ἐνοικοῦντας γῆν ὀνομάζουσα.
Ἀλλαχοῦ δὲ οὔτε σάρκα οὔτε γῆν ὀνομάζει οὐδὲ εἶναι αὐτοὺς ἡγεῖται ἐν τῷ παρόντι βίῳ διὰ τὸ τῆς ἀρετῆς ἐρήμους εἶναι.
Ἄκουε γὰρ τοῦ προφήτου βοῶντος καὶ λέγοντος ἐν μέσῃ τῇ μητροπόλει τῶν Ἱεροσολύμων ὅπου μυριάδες τοσαῦται ὅπου ἄπειρα πλήθη Ἦλθον καὶ οὐκ ἦν ἄνθρωπος ἐκάλεσα καὶ οὐκ ἦν ὁ ὑπακουσόμενος οὐκ ἐπειδὴ μὴ παρῆσαν ἀλλ' ἐπειδὴ παρόντες τῶν μὴ παρόντων οὐδὲν ἄμεινον διέκειντο.
Καὶ πάλιν ἑτέρωθι Περιδράμετε φησὶ καὶ ἴδετε εἰ ἔστιν εἷς ποιῶν κρῖμα καὶ δικαιοσύνην καὶ ἵλεως ἔσομαι.
Εἶδες πῶς ἐκεῖνον μόνον οἶδε καλεῖν ἄνθρωπον ἡ ἁγία Γραφὴ τὸν τὴν ἀρετὴν μετιόντα τοὺς δὲ λοιποὺς οὐδὲ εἶναι νομίζει ἀλλὰ ποτὲ μὲν σάρκας ὀνομάζει ποτὲ δὲ γῆν Διὰ τοῦτο καὶ νῦν τὴν γενεαλογίαν τοῦ δικαίου διηγεῖσθαι ἐπαγγελλομένη ἡ θεία Γραφή φησι Νῶε ἄνθρωπος οὗτος γὰρ μόνος ἄνθρωπος οἱ δὲ λοιποὶ οὐκ ἄνθρωποι ἀλλὰ μορφὴν μὲν ἔχοντες ἀνθρώπων τῇ δὲ πονηρίᾳ τῆς προαιρέσεως τὴν εὐγένειαν τῆς φύσεως προδεδωκότες καὶ ἀντὶ ἀνθρώπων πρὸς τὴν τῶν θηρίων ἀλογίαν ἐκπεσόντες.
Ὅτι γὰρ καὶ ἀνθρώποις τοῖς λογικοῖς ἐπειδὰν πρὸς κακίαν ἀποκλίνωσι καὶ τῶν ἀλόγων παθῶν αἰχμάλωτοι γένωνται τῶν θηρίων τὰς προσηγορίας ἐπιτίθησιν αὐτοῖς ἡ θεία Γραφὴ ἄκουε ποτε μὲν αὐτῆς λεγούσης Ἵπποι θηλυμανεῖς ἐγένοντο.
Ὅρα πῶς διὰ τὴν ἄμετρον λαγνείαν τὴν τοῦ ἀλόγου προσηγορίαν ἐπιτίθησιν.
Ἄλλοτε δὲ Ἰὸς ἀσπίδων ὑπὸ τὰ χείλη αὐτῶν ἐνταῦθα τοὺς τοῦ θηρίου τὸ ὕπουλον καὶ δολερὸν μιμουμένους ἐμφαίνει.
Καὶ πάλιν κύνας ἐνεοὺς ἑτέρους καλεῖ.
Καὶ πάλιν Ὡσεὶ ἀσπίδος κωφῆς καὶ βυούσης τὰ ὦτα αὐτῆς τοὺς πρὸς τὴν διδασκαλίαν τῆς ἀρετῆς τὰς ἀκοὰς ἀποφράττοντας αἰνιττομένη.
Καὶ πολλὰ εὕροι τις ἂν ὀνόματα ἐπιτιθέμενα παρὰ τῆς θείας Γραφῆς τοῖς διὰ ῥᾳθυμίαν πρὸς τὰ τῶν ἀλόγων καταφερομένοις πάθη.
Καὶ οὐκ ἐν τῇ Παλαιᾷ μόνον τοῦτο ἔστιν ἰδεῖν ἀλλὰ καὶ ἐν τῇ Καινῇ.
Ἄκουε γὰρ τοῦ Βαπτιστοῦ Ἰωάννου λέγοντος τοῖς Ἰουδαίοις Γεννήματα ἐχιδνῶν τίς ὑπέδειξεν ὑμῖν φυγεῖν ἀπὸ τῆς μελλούσης ὀργῆς Εἶδες πῶς καὶ ἐνταῦθα τῆς γνώμης αὐτῶν τὸ δολερὸν ἀπὸ τῆς τοῦ θηρίου προσηγορίας ᾐνίξατο Τί οὖν ἐλεεινότερον γένοιτο τῶν τὴν κακίαν μετιόντων ὅταν καὶ αὐτῆς τῆς προσηγορίας τοῦ καλεῖσθαι ἄνθρωποι ἀποστερῶνται καὶ διὰ τοῦτο πλείονα τὴν τιμωρίαν ὑπέχωσιν ὅτι πολλὰς ἀπὸ τῆς φύσεως ἀφορμὰς δεξάμενοι ταύτας προδεδώκασιν ἑκόντες ὑποσυρέντες καὶ πρὸς τὴν κακίαν αὐτομολοῦντες Ἐπεὶ οὖν οἱ τότε πάντες ἀναξίους ἑαυτοὺς τῆς προσηγορίας κατέστησαν καὶ τοῦ ὀνομάζεσθαι ἄνθρωποι ὁ δὲ δίκαιος οὗτος ἐν τοσούτῳ ἀρετῆς αὐχμῷ τοσαύτην ἐπεδείξατο τῆς οἰκείας ἀρετῆς τὴν ὑπερβολὴν ἀρξαμένη διηγεῖσθαι ἡ θεία Γραφὴ τοῦ ἀνδρὸς τὴν γενεαλογίαν φησί Νῶε δὲ ἄνθρωπος.
Ἔστι καὶ ἐπ' ἄλλου δικαίου ταύτην εὑρεῖν τὴν προσηγορίαν ἀντὶ μεγίστου ἐγκωμίου ἐγκειμένην καὶ πρὸ τῶν ἄλλων ἁπασῶν ἀπὸ ταύτης τῆς προσηγορίας ἀνακηρυττόμενον τὸν τὴν ἀρετὴν μετὰ ἀκριβείας ἐπιδεικνύμενον.
Τίς οὖν ἐστιν Ὁ μακάριος Ἰὼβ ὁ τῆς εὐσεβείας ἀθλητὴς ὁ τῆς οἰκουμένης στεφανίτης ὁ μόνος τὰ ἀνήκεστα ἐκεῖνα ὑπομείνας καὶ τὰ μυρία βέλη δεξάμενος παρὰ τοῦ πονηροῦ δαίμονος ἐκείνου καὶ ἄτρωτος διαμείνας καὶ καθάπερ ἀδάμας τις οὕτω πάσας τὰς προσβολὰς ἐνεγκεῖν δυνηθεὶς καὶ οὐ μόνον οὐ καταβαπτισθεὶς ὑπὸ τῶν τοσούτων κυμάτων ἀλλὰ καὶ ἀνώτερος τῶν κυμάτων γενόμενος καὶ τὰ τῆς οἰκουμένης πάθη ἐν τῷ οἰκείῳ σώματι δεξάμενος ταύτῃ μᾶλλον λαμπρότερος ἀνεδείκνυτο.
Οὐ μόνον γὰρ οὐ κατέπτηξεν αὐτὸν ἡ συνέχεια τῆς τῶν δεινῶν ἐμβολῆς ἀλλὰ καὶ εἰς μείζονα εὐχαριστίαν αὐτὸν διήγειρε καὶ δι' ἁπάντων τὴν οἰκείαν εὐγνωμοσύνην ἐπεδείκνυτο καιρίαν τῷ διαβόλῳ διδοὺς τὴν πληγὴν καὶ δεικνὺς ὡς ἀνηνύτοις ἐπιχειρεῖ καὶ πρὸς κέντρα λακτίζει.
Τοῦτον τοίνυν τὸν ἅγιον καὶ πρὸ τῶν ἄθλων καὶ πρὸ τῶν ἀγώνων τῶν τοσούτων ἐπαινῶν ὁ φιλάνθρωπος Θεὸς καὶ ἀνακηρύττων φησὶ πρὸς τὸν διάβολον Προσέσχες τῇ διανοίᾳ σου τῷ θεράποντί μου Ἰὼβ ὅτι οὐκ ἔστι κατ' αὐτὸν ἄνθρωπος τῶν ἐπὶ τῆς γῆς ἄνθρωπος ἄμεμπτος δίκαιος ἀληθινὸς θεοσεβὴς ἀπεχόμενος ἀπὸ παντὸς πονηροῦ πράγματος Εἶδες καὶ τοῦτον ἀπὸ τοῦ κοινοῦ τῆς φύσεως ὀνόματος πρότερον ἀνακηρυττόμενον Προσέσχες φησὶ τῷ θεράποντί μου Ἰὼβ ὅτι οὐκ ἔστιν ὅμοιος αὐτῷ ἄνθρωπος Καὶ μὴν ἅπαντες ὅμοιοι ἀλλ' οὐχὶ κατὰ τὴν ἀρετὴν ἀλλὰ κατὰ τὸν τῆς μορφῆς λόγον οὐ τοῦτο δὲ ἄνθρωπος ἀλλ' ὅταν τις κακίας ἀπεχόμενος τὴν ἀρετὴν μετίῃ.
Εἶδες τίνας ἀνθρώπους οἶδε καλεῖν ἡ θεία Γραφή Διὰ τοῦτο καὶ ἐξ ἀρχῆς ἰδὼν τὸν ὑπ' αὐτοῦ δημιουργηθέντα ὁ τῶν ὅλων Δεσπότης ἔλεγε Ποιήσωμεν ἄνθρωπον κατ' εἰκόνα ἡμετέραν καὶ καθ' ὁμοίωσιν τοῦτ' ἔστιν ἵνα ἄρχων ᾖ καὶ τῶν ὁρωμένων ἁπάντων καὶ τῶν ἐν αὐτῷ τικτομένων παθῶν ἵνα ἄρχῃ καὶ μὴ ἄρχηται.
Ἐὰν μέντοι προδοὺς τὴν ἀρχὴν ἄρχηται μᾶλλον ἢ ἄρχῃ ἀπόλλυσι καὶ τὸ εἶναι ἄνθρωπος καὶ πρὸς τὴν τῶν ἀλόγων προσηγορίαν ἑαυτὸν μετατίθησι.
Διά τοι τοῦτο καὶ νῦν τὴν ἀρετὴν τοῦ δικαίου τούτου ἀνακηρῦξαι βουλομένη ἡ θεία Γραφή φησιν Αὗται αἱ γενέσεις Νῶε Νῶε ἄνθρωπος δίκαιος.
Ἰδοὺ καὶ ἕτερον ἐγκωμίου μέγιστον εἶδος Δίκαιος διὰ ταύτης τῆς προσηγορίας τὴν καθόλου ἀρετὴν ταύτην ἐμφαίνει.
Τὸ γὰρ δίκαιος ὄνομα ἔθος ἡμῖν ἐπὶ τῶν πᾶσαν ἀρετὴν μετιόντων λέγειν.
Εἶτα ἵνα μάθῃς ὅπως πρὸς αὐτὸ τὸ ἄκρον τῆς ἀρετῆς ἔφθασεν ὅπερ καὶ τότε ἀπῃτεῖτο παρὰ τῆς φύσεως τῆς ἡμετέρας φησὶ Δίκαιος τέλειος ὢν ἐν τῇ γενεᾷ αὐτοῦ.
Πάντα πληρώσας φησὶν ἅπερ ἐχρῆν ἄνθρωπον ἐπιδείξασθαι ἀρετὴν ἑλόμενον  οὐδὲν ἐλλελοιπὼς ἐν οὐδενὶ χωλεύων.
Οὐ τὸ μὲν κατορθώσας ἐν τῷ δὲ διαμαρτὼν ἀλλ' ἐν πάσῃ ἀρετῇ τέλειος ἦν τοῦτο γὰρ ἐχρῆν αὐτὸν ἐπιδείξασθαι.
Εἶτα ἵνα ἐκ τοῦ χρόνου καὶ ἐκ τῆς συγκρίσεως περιφανέστερον ἡμῖν τὸν δίκαιον ἀπεργάσηται φησί Τέλειος ὢν ἐν τῇ γενεᾷ αὐτοῦ ἐν τῷ καιρῷ ἐκείνῳ ἐν τῇ γενεᾷ αὐτοῦ τῇ διεστραμμένῃ τῇ πρὸς τοσαύτην κακίαν ἀποκλινάσῃ τῇ μηδὲ ἴχνος τῆς ἀρετῆς ἐπιδείξασθαι βουληθείσῃ.
Ἐν ἐκείνῃ τοίνυν τῇ γενεᾷ ἐν ἐκείνοις τοῖς χρόνοις οὗτος ὁ δίκαιος οὐ μόνον ἀρετὴν ἐπεδείξατο ἀλλὰ καὶ εἰς τὴν ἄκραν κορυφὴν τῶν ἀρετῶν ἔφθασε τέλειος γεγονὼς καὶ ἐν ἅπασιν ἀπηρτισμένος.
Ὅπερ γὰρ ἔφθην εἰπὼν μείζονα δείκνυσιν ἀεὶ τῆς ἀρετῆς τὸν ὄγκον τὸ μεταξὺ τῶν πολεμούντων αὐτὴν κατορθοῦσθαι καὶ ἐν μέσῳ τῶν κωλυόντων τὴν αὐτὴν ἐπιδείκνυσθαι ἀκρίβειαν.
Διὸ δὴ καὶ ὁ δίκαιος οὗτος πλειόνων ἀξιοῦται τῶν ἐπαίνων.
Καὶ οὐδὲ μέχρι τούτου ἵσταται ἀνακηρύττουσα αὐτὸν ἡ θεία Γραφὴ ἀλλὰ δεικνύουσα ἡμῖν τῆς ἀρετῆς αὐτοῦ τὴν ὑπερβολὴν καὶ ὅτι τὴν ψῆφον ἄνωθεν ἐδέξατο εἰποῦσα Τέλειος ὢν ἐν τῇ γενεᾷ αὐτοῦ φησί Τῷ Θεῷ εὐηρέστησε Νῶε.
Τοσαύτη ἦν τῆς ἀρετῆς αὐτοῦ ἡ περιουσία ὡς τὸν παρὰ τοῦ Θεοῦ ἔπαινον ἐπισπάσασθαι.
Τῷ Θεῷ γὰρ φησὶν εὐηρέστησε Νῶε ἵνα εἴπῃ ὅτι ἀπόδεκτος παρὰ τῷ Θεῷ γέγονεν ἤρεσε τῷ ἀκοιμήτῳ ἐκείνῳ ὀφθαλμῷ διὰ τῶν αὐτῷ κατορθωμένων καὶ ἐκείνου τὴν εὔνοιαν ἐφελκύσατο ἡ τῶν βεβιωμένων πρᾶξις καὶ οὐ μόνον τῆς μελλούσης κατὰ πάντων ἐκφέρεσθαι ἀγανακτήσεως ἠλευθέρωσεν ἀλλὰ καὶ ἑτέρων προστάτην αὐτὸν ἀπειργάσατο.
Τῷ Θεῷ γὰρ φησὶν εὐηρέστησε Νῶε.
Τίς ἂν τούτου μακαριστότερος γένοιτ' ἂν τοῦ δυνηθέντος τοσαύτην ἐπιδείξασθαι τὴν ἀρετὴν ὡς τὸν ἁπάντων Δεσπότην ἐπαινέτην ἔχειν Τῶν μὲν οὖν αὐτῷ πεπραγμένων τοῦτο παντὸς πλούτου πάσης δόξης καὶ δυναστείας καὶ τῆς ἄλλης ἁπάσης ἀνθρωπίνης εὐημερίας τῷ νοῦν ἔχοντι προτιμότερον ἂν εἴη τοῦτο τῷ γνησίαν περὶ τὸν Θεὸν ἀγάπην ἐπιδεικνυμένῳ βασιλείας ἂν εἴη ποθεινότερον.
Ἡ γὰρ ἀληθὴς βασιλεία ἐστὶν αὕτη τὸ δυνηθῆναι ἡμᾶς διὰ τῆς ἀρίστης πολιτείας εὐμενῆ καὶ ἵλεω καταστῆσαι ἑαυτοῖς τὸν Δεσπότην.
Οὐδὲ γὰρ γέενναν διὰ τοῦτο φοβεῖσθαι ὀφείλομεν καὶ δεδοικέναι διὰ τὸ πῦρ ἐκεῖνο τὸ ἄσβεστον καὶ τὰς φοβερὰς τιμωρίας καὶ τὰς διηνεκεῖς κολάσεις ἀλλὰ διὰ τὸ προσκροῦσαι τῷ οὕτως ἀγαθῷ Δεσπότῃ καὶ τῆς ἐκείνου εὐνοίας ἐκτὸς ἡμᾶς στῆναι ὥσπερ οὖν καὶ ἐπὶ τὴν βασιλείαν διὰ τοῦτο σπεύδειν ἡμᾶς χρὴ διὰ τὸν περὶ αὐτὸν πόθον ἵνα τῆς ἐκείνου ῥοπῆς ἀπολαύωμεν.
Ὥσπερ γὰρ βασιλείας ποθεινότερον τὸ εὐνοϊκῶς περὶ ἡμᾶς διακεῖσθαι τὸν φιλάνθρωπον ἡμῶν Δεσπότην οὕτω γεέννης χαλεπώτερον τὸ τῆς ἐκεῖθεν εὐνοίας ἐκπεσεῖν.
Εἴδετε πόσης ἡμῖν ὠφελείας γέγονεν ὑπόθεσις ἡ προσηγορία μόνη τοῦ δικαίου καὶ ὅσον ἡμῖν θησαυρὸν νοημάτων ἔτεκεν ἡ γενεαλογία τοῦ θαυμασίου τούτου ἀνδρός Μιμώμεθα τοίνυν τῆς θείας Γραφῆς τοὺς κανόνας καὶ ἐὰν βουλώμεθά τινων γενεαλογίας ἐξηγεῖσθαι μὴ πατέρας καὶ πάππους καὶ ἐπιπάππους εἰς μέσον φέρωμεν ἀλλὰ τοῦ γενεαλογουμένου τὴν ἀρετὴν ἐκκαλύπτωμεν.
Οὗτος γὰρ ἄριστος γενεαλογίας τρόπος.
Τί γὰρ ὄφελος ἐκ πατέρων εἶναι λαμπρῶν καὶ ἐναρέτων αὐτὸν δὲ ἔρημον εἶναι τῆς ἀρίστης πολιτείας ἢ πάλιν τί βλάβος ἂν γένοιτο ἐκ πατέρων εἶναι καὶ προγόνων δυσγενῶν καὶ ἀφανῶν αὐτὸν δὲ πολλῇ κομᾷν τῇ ἀρετῇ Ἐπεὶ καὶ ὁ δίκαιος οὗτος τοιοῦτος γεγονὼς καὶ τὴν τοῦ Θεοῦ εὔνοιαν ἐπισπασάμενος οὐκ ἀπὸ τοιούτων γέγονε προγόνων οὐδὲ γὰρ ὡς ἐναρέτων αὐτῶν ἐμνημόνευσεν ἡ θεία Γραφή καὶ ὅμως ἴσχυσε τοσούτων ὄντων κωλυμάτων καὶ ὑπὸ τοσούτων ἐμποδιζόμενος εἰς αὐτὴν τὴν ἄκραν ἀνελθεῖν τῆς ἀρετῆς ἵνα μάθῃς ὅτι τὸν βουλόμενον νήφειν καὶ ἐγρηγορέναι καὶ πολλὴν τῆς οἰκείας σωτηρίας ποιεῖσθαι τὴν πρόνοιαν οὐδέν ἐστι τὸ διακωλύον.
Ὥσπερ γὰρ εἰς ῥᾳθυμίαν ἀποκλίναντες καὶ ὑπὸ τῶν τυχόντων βλαπτόμεθα οὕτως ἐὰν βουληθῶμεν νήφειν κἂν μυρίοι ὦσιν οἱ πρὸς τὴν κακίαν ἕλκοντες οὐδὲν ἡμῶν τῇ σπουδῇ λυμήνασθαι δυνήσονται καθάπερ οὐδὲ τὸν δίκαιον τοῦτον ἴσχυσαν τοσοῦτοι ὄντες ὀκνηρότερον περὶ τὴν ἀρετὴν ἐργάσασθαι.
Μηδεὶς τοίνυν ἕτερόν τινα αἰτιάσθω καὶ ἐφ' ἑτέρους τὴν αἰτίαν μεταγαγέτω ἀλλὰ τῇ οἰκείᾳ ῥᾳθυμίᾳ τὸ πᾶν ἐπιγραφέτω.
Καὶ τί λέγω ἐφ' ἑτέρους Μηδὲ αὐτὸν τὸν διάβολον νομιζέτω τις ἱκανὸν εἶναι κωλῦσαι τὴν ἐπὶ τὴν ἀρετὴν φέρουσαν ὁδὸν δύνασθαι ἀλλ' ἀπατᾷ μὲν καὶ ὑποσκελίζει τοὺς ῥᾳθυμοτέρους οὐ μὴν κωλύει καὶ βιάζεται καὶ τοῦτο αὐτὴ τῶν πραγμάτων ἡ πεῖρα δείκνυσιν ὅτι ἡνίκα μὲν ἂν βουλώμεθα νήφειν τοσοῦτον τὸν τόνον ἐπιδεικνύμεθα.
ὡς μηδὲ πολλῶν ὄντων τῶν προτρεπόντων ἐπὶ τὴν τῆς κακίας ὁδὸν ἀνέχεσθαι τῆς συμβουλῆς ἀλλὰ παντὸς ἀδάμαντος στεῤῥοτέρους ἡμᾶς γίνεσθαι καὶ ἀποφράττειν τοῖς τὰ φαῦλα συμβουλεύουσι τὰς ἀκοάς.
Ὅταν δὲ ῥᾳθυμῶμεν καὶ μηδενὸς ὄντος τοῦ συμβουλεύοντος ἢ ὑποσκελίζοντος οἴκοθεν κινούμενοι ἐπὶ τὴν κακίαν ὁρμῶμεν.
Εἰ γὰρ μὴ ἐν τῇ προαιρέσει ἡμῶν ἔκειτο μηδὲ ἐν τῇ τῆς γνώμης ἐξουσίᾳ μηδὲ αὐτεξούσιον ἡμῶν τὴν φύσιν ὁ φιλάνθρωπος Θεὸς κατεσκεύασεν ἐχρῆν ἢ ἅπαντας εἶναι κακοὺς τοὺς τῆς αὐτῆς φύσεως κοινωνοῦντας καὶ τοῖς αὐτοῖς πάθεσιν ὑποκειμένους ἢ πάντας εἶναι ἐναρέτους.
Ὅταν δὲ ἴδωμεν τοὺς ὁμογενεῖς ἡμῖν καὶ ὑπὸ τῶν αὐτῶν παθῶν ἐνοχλουμένους οὐ τὰ αὐτὰ ἡμῖν ὑπομένοντας ἀλλὰ καὶ ἐῤῥωμένῳ τῷ λογισμῷ ἡνιοχοῦντας τὴν φύσιν καὶ περιγινομένους τῶν ἀτάκτων σκιρτημάτων καὶ χαλινοῦντας ἐπιθυμίαν κρατοῦντας ὀργὴν βασκανίαν φεύγοντας φθόνον ἐξορίζοντας τῆς λύσσης τῶν χρημάτων ὑπερορῶντας δόξης ἔλαττον φροντίζοντας πάσης τῆς τοῦ παρόντος βίου εὐημερίας καταγελῶντας καὶ πρὸς τὴν ἀληθῆ δόξαν ἐπτοημένους καὶ τὸν παρὰ τοῦ Θεοῦ ἔπαινον πάντων τῶν ὁρωμένων προτιμῶντας οὐκ εὔδηλον ὅτι τῇ οἰκείᾳ σπουδῇ ταῦτα κατορθοῦν δυνήσονται μετὰ τὴν ἄνωθεν χάριν καὶ ἡμεῖς τῇ οἰκείᾳ ῥᾳθυμίᾳ κεχρημένοι προδιδόαμεν ἡμῶν τὴν σωτηρίαν ἐρήμους ἑαυτοὺς καθιστῶντες τῆς ἐκεῖθεν εὐνοίας Ϛʹ.
Διὸ παρακαλῶ ταῦτα λογιζομένους καὶ συνεχῶς κινοῦντας ἐν τῇ διανοίᾳ μηδέποτε τὸν διάβολον αἰτιᾶσθαι ἀλλὰ τὴν ῥᾴθυμον ἡμῶν γνώμην.
Καὶ ταῦτα λέγω οὐκ ἐκεῖνον ἀπαλλάξαι βουλόμενος κατηγορίας μὴ γένοιτο καὶ γὰρ ἔρχεται ὡς λέων ἁρπάσαι καὶ ὠρυόμενος καὶ τίνα καταπίῃ ζητῶν ἀλλὰ καὶ ἡμᾶς ἀσφαλεστέρους ποιῆσαι θέλων ἵνα μὴ νομίζωμεν ἐκτὸς εἶναι ἐγκλημάτων οὕτως εὐκόλως πρὸς τὴν κακίαν αὐτομολοῦντες καὶ μὴ τὰ ψυχρὰ ἐκεῖνα λέγωμεν ῥήματα Τίνος ἕνεκεν ἀφῆκεν αὐτὸν ὁ Θεὸς τοιοῦτον ὄντα πονηρὸν ὥστε ὑποσκελίζειν καὶ καταβάλλειν Μεγίστης γὰρ ἂν εἴη ταῦτα τὰ ῥήματα ἀγνωμοσύνης.
Ἀλλ' ἐκεῖνο σὺν ἑαυτῷ σκόπει ὅτι διὰ τοῦτο μάλιστα αὐτὸν κατέλιπεν ἵνα τῷ φόβῳ συνωθούμενοι καὶ τοῦ πολεμίου τὴν ἔφοδον προσδοκῶντες πολλὴν ἀγρυπνίαν καὶ διηνεκῆ τὴν νῆψιν ἐπιδεικνυώμεθα τῇ τῶν ἀμοιβῶν ἐλπίδι καὶ τῇ ἀντιδόσει τῶν αἰωνίων ἐκείνων καὶ ἀποῤῥήτων ἀγαθῶν πάντα τῆς ἀρετῆς τὸν κάματον ὑποτεμνόμενοι.
Καὶ τί θαυμάζεις εἰ τὸν διάβολον διὰ τοῦτο κατέλιπε κηδόμενος ἡμῶν τῆς σωτηρίας καὶ διεγείρων ἡμῶν τὴν ῥᾳθυμίαν καὶ ὑπόθεσιν ἡμῖν στεφάνων κατασκευάζων Αὐτὴν τὴν γέενναν διὰ τοῦτο παρεσκεύασεν ἵνα ὁ τῆς τιμωρίας φόβος καὶ τῆς κολάσεως τὸ ἀφόρητον πρὸς τὴν βασιλείαν ἡμᾶς συνωθήσῃ.
Εἶδες εὐμήχανον τοῦ Δεσπότου φιλανθρωπίαν πῶς πάντα ποιεῖ καὶ πραγματεύεται ὡς μὴ μόνον σῶσαι τοὺς ὑπ' αὐτοῦ δημιουργηθέντας ἀλλὰ καὶ τῶν ἀποῤῥήτων ἀγαθῶν ἀξιῶσαι Διὰ τοῦτο καὶ τὸ αὐτεξούσιον ἡμῖν δεδώρηται καὶ ἐν τῇ φύσει καὶ ἐν τῷ συνειδότι ἡμῶν ἐναπέθετο τὴν γνῶσιν τῆς κακίας καὶ τῆς ἀρετῆς καὶ τὸν διάβολον συνεχώρησεν εἶναι καὶ τὴν γέενναν ἠπείλησεν ἵνα μήτε τῆς γεέννης πεῖραν λάβωμεν καὶ τῆς βασιλείας ἐπιτύχωμεν.
Καὶ τί θαυμάζεις εἰ ταῦτα ἅπαντα διὰ τοῦτο ἐπραγματεύσατο καὶ μυρία ἕτερα Δούλου μορφὴν ὁ ἐν τοῖς κόλποις τοῖς πατρικοῖς τυγχάνων λαβεῖν κατεδέξατο καὶ πάντα τὰ ἄλλα ὑπομεῖναι τὰ σωματικὰ καὶ ἐκ γυναικὸς γεννηθῆναι καὶ ἐκ παρθένου τεχθῆναι καὶ ἐννεαμηνιαῖον κυοφορηθῆναι χρόνον καὶ σπάργανα δέξασθαι καὶ πατέρα αὐτοῦ νομισθῆναι τὸν Ἰωσὴφ τὸν μνηστῆρα τῆς Μαρίας καὶ κατὰ μικρὸν αὐξηθῆναι καὶ περιτμηθῆναι καὶ θυσίαν ἀνενεγκεῖν καὶ πεινῆσαι καὶ διψῆσαι καὶ κοπιάσαι καὶ τελευταῖον καὶ θάνατον ὑπομεῖναι καὶ θάνατον οὐχ ἁπλῶς ἀλλὰ τὸν ἐπονείδιστον νομιζόμενον τὸν σταυροῦ λέγω καὶ ταῦτα ἅπαντα δι' ἡμᾶς καὶ τὴν σωτηρίαν τὴν ἡμετέραν κατεδέξατο ὁ τῶν ἁπάντων δημιουργὸς ὁ ἀναλλοίωτος ὁ ἐκ τοῦ μὴ ὄντος εἰς τὸ εἶναι τὰ πάντα παραγαγὼν ὁ ἐπιβλέπων ἐπὶ τὴν γῆν καὶ ποιῶν αὐτὴν τρέμειν οὗ τῆς δόξης τὴν ἀστραπὴν οὐδὲ τὰ Χερουβὶμ αἱ ἀσώματοι δυνάμεις ἐκεῖναι ἰδεῖν δύνανται ἀλλ' ἀποστρέφουσαι τὰς ὄψεις τῇ προβολῇ τῶν πτερύγων τὸ θαῦμα ἡμῖν ἐπιδείκνυνται ὃν διὰ παντὸς ὑμνοῦσιν ἄγγελοι ἀρχάγγελοι καὶ μυρίαι μυριάδες οὗτος δι' ἡμᾶς καὶ τὴν σωτηρίαν τὴν ἡμετέραν ἄνθρωπος γενέσθαι κατεδέξατο καὶ τῆς ἀρίστης πολιτείας ἡμῖν τὴν ὁδὸν ἔτεμε καὶ δι' ὧν αὐτὸς ἦλθε τὴν αὐτὴν ἡμῖν φύσιν ἀναλαβὼν ἀρκοῦσαν διδασκαλίαν ἐναπέθετο.
Ποία τοίνυν ἡμῖν λείπεται λοιπὸν ἀπολογία τοσούτων διὰ τὴν ἡμετέραν σωτηρίαν προηγουμένων εἰ μέλλοιμεν ἀνόνητα ἅπαντα δεικνύναι διὰ τῆς ῥᾳθυμίας τῆς τούτων προδιδόντες ἡμῶν τὴν σωτηρίαν Διὸ παρακαλῶ νήφειν καὶ μὴ ἁπλῶς συνηθείᾳ τῶν ἄλλων κατακολουθεῖν ἀλλὰ τὴν ἑαυτῶν ζωὴν καθ' ἑκάστην ἡμέραν πολυπραγμονεῖν καὶ εἰδέναι τί μὲν ἡμῖν ἡμάρτηται τί δὲ κατώρθωται καὶ οὕτω τῶν ἡμαρτημένων τὴν διόρθωσιν ποιώμεθα ἵνα καὶ τὴν ἄνωθεν ῥοπὴν ἐπισπασώμεθα καὶ εὐάρεστοι τῷ Θεῷ γενώμεθα καθάπερ ὁ δίκαιος οὗτος καὶ τῆς βασιλείας τῶν οὐρανῶν ἐπιτύχωμεν χάριτι καὶ φιλανθρωπίᾳ τοῦ Κυρίου ἡμῶν Ἰησοῦ Χριστοῦ μεθ' οὗ τῷ Πατρὶ ἅμα καὶ τῷ ἁγίῳ Πνεύματι δόξα τιμὴ κράτος νῦν καὶ ἀεὶ καὶ εἰς τοὺς αἰῶνας τῶν αἰώνων.
Ἐγέννησε δὲ Νῶε τρεῖς υἱοὺς τὸν Σὴμ τὸν Χὰμ τὸν Ἰάφεθ ἐφθάρη δὲ ἡ γῆ ἐναντίον τοῦ Θεοῦ καὶ ἐπλήσθη ἡ γῆ ἀδικίας.
Οὐ τὰ τυχόντα ἡμᾶς ὠφέλησε χθὲς ἡ τοῦ δικαίου Νῶε γενεαλογία.
Καὶ γὰρ ἔγνωμεν θαυμαστὸν γενεαλογίας τρόπον καὶ εἴδομεν τὸν δίκαιον ἀνακηρυττόμενον οὐκ ἀπὸ τῆς τῶν προγόνων περιφανείας ἀλλ' ἀπὸ τῆς τῶν οἰκείων τρόπων ἀρετῆς δι' ἣν καὶ τοσαύτην ἐδέξατο μαρτυρίαν παρὰ τῆς θείας Γραφῆς Νῶε γὰρ φησὶν ἄνθρωπος δίκαιος τέλειος ὢν ἐν τῇ γενεᾷ αὐτοῦ τῷ Θεῷ εὐηρέστησε Νῶε.
Εἰς ταῦτα γὰρ βραχέα τὰ ῥήματα ἅπασαν διδασκαλίαν χθὲς κατηναλώσαμεν.
Ἡ γὰρ τῶν θείων λογίων φύσις ἐν ὀλίγοις ῥήμασι πολὺν ἐπιδείκνυται τῶν νοημάτων τὸν πλοῦτον καὶ ἄφατον χαρίζεται τὸν θησαυρὸν τοῖς μετὰ ἀκριβείας τὴν ἔρευναν ποιεῖσθαι βουλομένοις.
Διὸ δὴ παρακαλῶ μηδὲν ἁπλῶς διατρέχωμεν τῶν ἐν τῇ θείᾳ Γραφῇ κειμένων ἀλλὰ κἂν ὀνομάτων κατάλογος ᾖ κἂν ἱστορίας διήγησις τὸν ἐγκεκρυμμένον ἀνιχνεύωμεν θησαυρόν.
Διὰ γὰρ τοῦτο καὶ ὁ Χριστὸς ἔλεγεν Ἐρευνᾶτε τὰς Γραφάς.
Ἐπειδὴ οὐ πανταχοῦ ἐξ ἐπιπολῆς ἔστιν εὑρεῖν τὸν νοῦν τῶν ἐγγεγραμμένων ἀλλὰ χρεία καὶ πολλῆς ἐρεύνης ἐστὶν ἡμῖν ὥστε μηδὲν ἡμᾶς λαθεῖν τῶν ἐν τῷ βάθει κειμένων.
Εἰ δὲ ἡ προσηγορία μόνη τῆς φύσεως τὸ ἄνθρωπος ὄνομα λέγω τοσαύτην ἡμῖν ἔτεκε χθὲς ὠφελείας ὑπόθεσιν πόσον οὐ καρπωσόμεθα κέρδος εἰ ἕκαστον τῶν ἐν τῇ Γραφῇ μετὰ προσοχῆς καὶ ἀγρύπνου διανοίας ἐπίωμεν Καὶ γὰρ φιλάνθρωπον ἔχομεν Δεσπότην καὶ ἐπειδὰν ἴδῃ μεριμνῶντας ἡμᾶς καὶ πόθον πολὺν ἐπιδεικνυμένους πρὸς τὴν τῶν θείων λογίων κατανόησιν οὐκ ἀφίησιν ἑτέρου τινὸς δεηθῆναι ἀλλ' εὐθέως φωτίζει τὸν ἡμέτερον λογισμὸν καὶ τὴν παρ' αὑτοῦ ἔλλαμψιν χαρίζεται καὶ κατὰ τὴν εὐμήχανον αὑτοῦ σοφίαν πᾶσαν τὴν ἀληθῆ διδασκαλίαν ἐντίθησι τῇ ἡμετέρᾳ ψυχῇ.
Διὰ τοῦτο καὶ προτρέπων ἡμᾶς ἐπὶ τοῦτο καὶ προθυμοτέρους ἐργαζόμενος μακαρισμῶν ἀξίους ἀπέφηνε τοὺς τὸν τοιοῦτον πόθον ἐπιδεικνυμένους λέγων Μακάριοι οἱ πεινῶντες καὶ διψῶντες τὴν δικαιοσύνην ὅτι αὐτοὶ χορτασθήσονται.
Ὅρα σοφίαν διδασκάλου οὐ διὰ τοῦ μακαρισμοῦ μόνον προέτρεψεν ἀλλὰ καὶ τῷ εἰπεῖν Οἱ πεινῶντες καὶ διψῶντες τὴν δικαιοσύνην ἐδίδαξε τοὺς ἀκούοντας μεθ' ὅσης προθυμίας προσήκει πρὸς τὴν τῶν πνευματικῶν λογίων ἔρευναν ὁρμᾷν.
Καθάπερ γὰρ φησὶν οἱ πείνης προηγησαμένης μετὰ προθυμίας ἀφάτου ἐπὶ τὴν τροφὴν ἐπείγονται καὶ οἱ ἀπὸ τοῦ πολλοῦ δίψους ἐκκαιόμενοι τῷ πόματι μετὰ σπουδῆς προσίασι κατὰ τὸν αὐτὸν δὴ τρόπον προσήκει καθάπερ πεινῶντας καὶ διψῶντας οὕτω τῇ διδασκαλίᾳ τῇ πνευματικῇ προσιέναι.
Οἱ γὰρ τοιοῦτοι οὐ μόνον μακαρισμῶν ἄξιοι ἀλλὰ καὶ τῶν σπουδαζομένων ἐπιτεύξονται.
Καὶ γὰρ Χορτασθήσονται φησὶ τοῦτ' ἔστιν ἐμπλησθήσονται πληρώσουσιν αὑτῶν τὴν ἐπιθυμίαν τὴν πνευματικήν.
Ἐπεὶ οὖν τοιοῦτον ἔχομεν Δεσπότην οὕτως ἀγαθὸν οὕτω φιλότιμον φέρε καὶ ἡμεῖς ἐπ' αὐτὸν καταφύγωμεν καὶ τὴν παρ' αὐτοῦ ῥοπὴν ἐπισπασώμεθα ἵνα καὶ αὐτὸς τὴν οἰκείαν φιλανθρωπίαν μιμούμενος φωτίσῃ ἡμῶν τὸν λογισμὸν πρὸς τὸ κατοπτεύειν τῶν θείων Γραφῶν τὴν δύναμιν καὶ ὑμεῖς δὲ μετὰ πολλῆς τῆς προθυμίας καθάπερ πεινῶντες καὶ διψῶντες οὕτω τὴν πνευματικὴν διδασκαλίαν ὑποδέξασθε.
Ἴσως γὰρ ἴσως ὁ ἀγαθὸς καὶ εὐμήχανος Δεσπότης κἂν ἡμεῖς εὐτελεῖς ὦμεν καὶ μηδενὸς λόγου ἄξιοι ἀλλὰ δι' ὑμᾶς καὶ τὴν ὠφέλειαν τὴν ὑμετέραν χορηγήσει λόγον ἡμῖν ἐν ἀνοίξει τοῦ στόματος εἰς δόξαν αὐτοῦ καὶ εἰς οἰκοδομὴν ὑμετέραν.
Εἰς τὴν ἄνωθεν τοίνυν χάριν τὸ πᾶν ἐπιῤῥίψαντες κἀκεῖνον ἐπικαλεσάμενοι τὸν σοφίζοντα τοὺς τυφλοὺς καὶ τρανοῦντα τὰς γλώσσας τῶν μογιλάλων ἁψώμεθα καὶ τῶν προσφάτως ἀνεγνωσμένων ἵν' ἅπερ ἂν αὐτὸς χορηγήσῃ τὴν οἰκείαν φιλανθρωπίαν μιμούμενος ταῦτα παραθῶμεν τῇ ὑμετέρᾳ ἀγάπῃ.
Ἀλλὰ συντείνατέ μοι παρακαλῶ τὴν διάνοιαν καὶ μετὰ ἀκριβείας προσέχετε τοῖς λεγομένοις πάντα βιωτικὸν λογισμὸν ἑαυτῶν ἀποστήσαντες ἵνα καθάπερ εἰς λιπαρὰν καὶ βαθύγεων ἄρουραν τῶν βοτανῶν καὶ τῶν ἀκανθῶν ἐκκεκαθαρμένων οὕτω τὸν πνευματικὸν σπόρον καταβάλωμεν.
Αὗται δὲ φησὶν αἱ γενέσεις Νῶε Νῶε ἄνθρωπος δίκαιος τέλειος ἐν τῇ γενεᾷ αὐτοῦ τῷ Θεῷ εὐηρέστησε Νῶε.
Ἄχρι τούτου τέλος ἔσχε τὰ τῆς διδασκαλίας χθές διὸ χρὴ τὰ λειπόμενα εἰς μέσον προθεῖναι.
Ἐγέννησε δὲ φησὶ Νῶε τρεῖς υἱοὺς τὸν Σὴμ τὸν Χὰμ τὸν Ἰάφεθ.
Οὐχ ἁπλῶς ἡμῖν ἡ θεία Γραφὴ καὶ τὸν καιρὸν καὶ τὸν ἀριθμὸν ἐπεσημήνατο τῶν παίδων τοῦ δικαίου ἀλλὰ καὶ ἐντεῦθεν ἡμῖν λανθανόντως παραδηλῶσαι βουλομένη τῆς πολλῆς αὐτοῦ ἀρετῆς τὴν ὑπερβολήν.
Ἀνωτέρω γὰρ εἰποῦσα ὅτι Νῶε ἦν ἐτῶν πεντακοσίων τότε ἐπήγαγε Καὶ ἐγέννησε τρεῖς υἱούς διδάσκουσα ἡμᾶς τῆς ἐγκρατείας αὐτοῦ τὸ ὑπεράγαν μέγεθος καὶ ὅτι πάντων τῶν τότε ὄντων ἀνθρώπων τοσαύτῃ ἀκρασίᾳ κεχρημένων καὶ πολλὴν τὴν λαγνείαν ἐπιδεικνυμένων καὶ πάσης ὡς εἰπεῖν τῆς ἡλικίας ἐπὶ τὴν κακίαν αὐτομολησάσης ἀκούετε γὰρ τῆς θείας Γραφῆς λεγούσης Ἰδὼν δὲ Κύριος ὅτι ἐπληθύνθησαν αἱ κακίαι τῶν ἀνθρώπων ἐπὶ τῆς γῆς καὶ πᾶς τις διανοεῖται τὰ πονηρὰ ἐπιμελῶς ἐν τῇ καρδίᾳ αὐτοῦ ἐκ νεότητος καὶ σαφῶς ἡμῖν δεικνυούσης ὅτι καὶ νέοι ἐνίκων τοὺς προβεβηκότας καὶ οἱ γέροντες τῶν νέων οὐκ ἔλαττον ἐμάνησαν καὶ ὅτι καὶ αὐτὴ ἡ ἀπειρόκακος ἡλικία πρὸς τὴν κακίαν πολλὴν εἶχε τὴν ῥοπήν.
Ἵνα τοίνυν μάθωμεν ὅπως τούτων ἁπάντων πολλὴν τὴν λύσσαν καὶ τὴν μανίαν ἐπιδεικνυμένων ὁ δίκαιος οὗτος ἔμεινε μόνος τὸν τῆς σωφροσύνης ἆθλον μετὰ τῆς ἄλλης ἀρετῆς κατορθῶν μέχρις ὅτε εἰς τὸ πεντακοσιοστὸν ἔτος ἔφθασε.
Μετὰ τὸ εἰπεῖν γὰρ Ἦν Νῶε ἐτῶν πεντακοσίων τότε φησὶ Καὶ ἐγέννησε Νῶε τρεῖς υἱούς.
Εἶδες ἀγαπητὲ τοῦ δικαίου τὴν ὑπερβάλλουσαν ἐγκράτειαν Μὴ γὰρ δὴ ἁπλῶς αὐτὰ παραδράμωμεν ἀλλὰ καὶ τὸν καιρὸν ἐννοήσαντες ἐκεῖνον καὶ τὴν κακίαν τὴν κατὰ παντὸς τοῦ τῶν ἀνθρώπων γένους διὰ τὴν πολλὴν ῥᾳθυμίαν ἐπιπολάζουσαν σκοπήσωμεν πόσης ἦν ἀρετῆς καὶ φιλοθέου γνώμης ἐν τοσούτῳ μήκει χρόνου τῆς ἐπιθυμίας τὴν λύτταν χαλινῶσαι καὶ ἀπεναντίας τοῖς ἄλλοις ἅπασιν ἐλθεῖν καὶ μὴ μόνον τῆς παρανόμου μίξεως ἀποσχέσθαι ἀλλὰ καὶ τῆς νενομισμένης καὶ τῆς ἔξω τυγχανούσης ἐγκλημάτων.
Καὶ ἐγέννησε φησὶ Νῶε τρεῖς υἱοὺς τὸν Σὴμ τὸν Χὰμ τὸν Ἰάφεθ Ἐφθάρη δὲ ἡ γῆ ἐναντίον τοῦ Θεοῦ καὶ ἐπλήσθη ἡ γῆ ἀδικίας.
Ἐμοὶ δοκεῖ τῇ τοῦ Θεοῦ οἰκονομίᾳ ὑπηρετούμενον τὸν δίκαιον τοῦτον καὶ νῦν τῆς μίξεως ἀνασχέσθαι καὶ τοὺς παῖδας τούτους ἔχειν.
Ἐπειδὴ γὰρ διὰ τὸ τῆς κακίας μέγεθος καὶ τὴν ὑπερβάλλουσαν πονηρίαν πανωλεθρία ἔμελλε τὴν οἰκουμένην καταλήψεσθαι ὁ δὲ φιλάνθρωπος Θεὸς καθάπερ ῥίζαν τινὰ καὶ ζύμην ἐβούλετο τὸν δίκαιον καταλιπεῖν ἵνα ἀπαρχὴ γένηται μετὰ τὸν ἐκείνων ἀφανισμὸν τῶν μετὰ ταῦτα μελλόντων ἔσεσθαι ταύτης ἕνεκεν τῆς αἰτίας μετὰ πεντακόσια ἔτη τούτους τοὺς τρεῖς παῖδας ἐσχηκὼς μέχρι τούτων ἵσταται δεικνὺς δι' αὐτῶν τῶν πραγμάτων ὅτι τῇ μελλούσῃ παρὰ τοῦ Θεοῦ φιλανθρωπίᾳ εἰς τὸ τῶν ἀνθρώπων γένος ἔσεσθαι ὑπηρετούμενος τοῦτο πεποίηκε.
Καὶ ἵνα μάθῃς ὅτι οὐχ ἁπλῶς στοχασμός ἐστι ταυτὶ τὰ ῥήματα σκόπει τῆς Γραφῆς τὴν ἀκρίβειαν.
Ἐπειδὴ γὰρ εἶπε ὅτι ἔσχεν ὁ δίκαιος τοὺς τρεῖς υἱοὺς εὐθέως ἐπήγαγεν Ἐφθάρη δὲ ἡ γῆ ἐναντίον τοῦ Θεοῦ καὶ ἐπλήσθη ἡ γῆ ἀδικίας.
Εἶδες ἐπὶ τῆς αὐτῆς φύσεως πολλὴν καὶ ἄφατον τὴν διαφοράν Ἐπὶ μὲν γὰρ τοῦ δικαίου ἔλεγεν ἡ Γραφὴ Νῶε ἄνθρωπος δίκαιος τέλειος ἐν τῇ γενεᾷ αὐτοῦ ἐπὶ δὲ τῶν λοιπῶν ἁπάντων φησὶν Ἐφθάρη δὲ ἡ γῆ ἐναντίον τοῦ Θεοῦ καὶ ἐπλήσθη ἡ γῆ ἀδικίας.
Τῷ ὀνόματι τῆς γῆς τὸ τῶν ἀνθρώπων πλῆθος ὀνομάζει.
Ἐπειδὴ γὰρ πᾶσαι αὐτῶν αἱ πράξεις γήϊναι ἐτύγχανον διὰ τοῦτο τῷ τῆς γῆς ὀνόματι τὴν εὐτέλειαν αὐτῶν ἐμφαίνει καὶ τῆς κακίας τὴν ὑπερβολήν.
Καθάπερ γὰρ ἐπὶ τοῦ πρωτοπλάστου μετὰ τὴν παράβασιν καὶ τὴν ἀφαίρεσιν τῆς δόξης τῆς πρότερον περιστελλούσης αὐτὸν τῷ ἐπιτιμίῳ τοῦ θανάτου αὐτὸν ὑπαγαγὼν ἔλεγε Γῆ εἶ καὶ εἰς γῆν ἀπελεύσῃ οὕτω δὴ καὶ ἐνταῦθα ἐπειδὴ ἦν πολλὴ τῶν κακῶν ἡ ἐπίτασις φησὶν Ἐφθάρη δὲ ἡ γῆ.
Καὶ οὐχ ἁπλῶς εἶπεν Ἐφθάρη δὲ ἡ γῆ ἀλλ' Ἐναντίον τοῦ Θεοῦ καὶ ἐπλήσθη ἡ γῆ ἀδικίας.
Τῷ εἰπεῖν Ἐφθάρη πᾶσαν τὴν κακίαν αὐτῶν ἐνέφηνεν.
Οὐδὲ γὰρ ἔστιν εἰπεῖν ὅτι ἑνὶ καὶ δύο ἁμαρτήμασιν ὑπευθύνους ἑαυτοὺς κατέστησαν ἀλλὰ πάσας τὰς παρανομίας μετὰ πολλῆς τῆς δαψιλείας διεπράττοντο διὸ καὶ ἐπήγαγε Καὶ ἐπλήσθη ἡ γῆ ἀδικίας.
Οὐχ ἁπλῶς οὐδὲ ὡς ἔτυχε τὴν κακίαν ἐπετήδευον ἀλλ' ἑκάστην ἁμαρτίαν μετὰ πολλῆς τῆς ἐπιτάσεως ἐπεδείκνυντο.
Καὶ ὅρα πῶς λοιπὸν οὐδὲ μνήμης αὐτοὺς ψιλῆς ἀξιῶσαι ἀνέχεται ἀλλὰ τῷ τῆς γῆς ὀνόματι αὐτοὺς καλεῖ δεικνῦσα καὶ τῆς κακίας τὴν ὑπερβολὴν καὶ τῆς τοῦ Θεοῦ ἀγανακτήσεως τὸ μέγεθος.
Ἐφθάρη δὲ ἡ γῆ φησὶν ἐναντίον τοῦ Θεοῦ τοῦτ' ἔστιν ἀπεναντίας τοῖς τοῦ Θεοῦ προστάγμασιν ἅπαντα διεπράττοντο καταπατοῦντες τοῦ Θεοῦ τὰς ἐντολὰς καὶ τὸν ἐν τῇ φύσει κείμενον τῇ ἀνθρωπίνῃ διδάσκαλον διὰ τῆς οἰκείας ῥᾳθυμίας προδεδωκότες.
Καὶ ἐπλήσθη φησὶν ἡ γῆ ἀδικίας.
Εἶδες ἀγαπητὲ ὅσον κακὸν ἁμαρτία πῶς καὶ αὐτῆς τῆς προσηγορίας καὶ τοῦ ἀνθρώπους ὀνομάζεσθαι λοιπὸν ἀναξίους ἀπεργάζεται Ἄκουε πάλιν καὶ τῶν ἑξῆς Καὶ εἶδε Κύριος ὁ Θεὸς τὴν γῆν καὶ ἦν κατεφθαρμένη.
Ὅρα πάλιν γῆν αὐτοὺς ὀνομαζομένους.
Εἶτα ἐπειδὴ καὶ ἅπαξ καὶ δεύτερον καὶ τρίτον γῆν αὐτοὺς ὠνόμασεν ἵνα μή τις ὑπολάβῃ περὶ τῆς γῆς τῆς αἰσθητῆς ταῦτα εἰρῆσθαι φησὶν Ὅτι κατέφθειρε πᾶσα σὰρξ τὴν ὁδὸν αὐτοῦ ἐπὶ τῆς γῆς.
Οὐδὲ νῦν ἀνθρώπους αὐτοὺς καλέσαι κατηξίωσεν ἀλλὰ τῷ τῆς σαρκὸς ὀνόματι μόνον ἐνδείξασθαι ἡμῖν βούλεται ὅτι οὐ περὶ τῆς γῆς ταῦτά φησιν ἀλλὰ περὶ τῶν ἀνθρώπων τῶν σάρκα περικειμένων καὶ ταῖς γηΐναις πράξεσιν ἑαυτοὺς καταναλωσάντων.
Ἔθος γὰρ τῇ Γραφῇ καθάπερ πολλάκις εἴπομεν ἐπὶ τῆς ὑμετέρας ἀγάπης τοὺς σαρκικὸν φρόνημα ἐπιδειξαμένους καὶ μηδὲν ὑψηλὸν φανταζομένους τῷ τῆς σαρκὸς ὀνόματι προσαγορεύειν καθάπερ καὶ ὁ μακάριος Παῦλός φησιν Οἱ δὲ ἐν σαρκὶ ὄντες Θεῷ ἀρέσαι οὐ δύνανται.
Τί οὖν αὐτὸς ὁ ταῦτα λέγων οὐχὶ σάρκα περιέκειτο Ἀλλ' οὐ τοῦτό φησιν ὅτι οἱ σάρκα περικείμενοι οὐ δύνανται ἀρέσαι οὗτοι τῷ Θεῷ ἀλλ' ὅτι οἱ μηδένα τῆς ἀρετῆς λόγον ποιούμενοι ἀλλὰ πάντα τὰ σαρκικὰ φρονοῦντες καὶ περὶ τὰς ταύτης ἡδονὰς κατασπώμενοι καὶ μηδεμίαν τῆς ψυχῆς τῆς ἀσωμάτου καὶ νοερᾶς φροντίδα ποιούμενοι.
Ἐπεὶ οὖν διὰ τῶν εἰρημένων ἐδίδαξεν ἡμᾶς ἡ θεία Γραφὴ τῶν ἁμαρτημάτων τὸ πλῆθος τῆς κακίας τὴν ὑπερβολὴν τῆς ἀγανακτήσεως τοῦ Θεοῦ τὸ μέγεθος καὶ ὅτι διὰ τὴν τῶν παρανόμων ἔργων ἐπιτήδευσιν καὶ ἅπαξ καὶ δεύτερον καὶ τρίτον γῆν αὐτοὺς ὠνόμασε καὶ τῷ τῆς σαρκὸς ὀνόματι προσηγόρευσεν ἀποστερήσασα τοῦ τῆς κοινῆς φύσεως ὀνόματος διὰ τῶν ἐπαγομένων τὴν ἄφατον ἡμῖν τοῦ Θεοῦ φιλανθρωπίαν ἐνδείκνυται καὶ τῆς συγκαταβάσεως τὴν ὑπερβολήν.
Τί γάρ φησι Καὶ εἶπεν ὁ Θεὸς πρὸς Νῶε.
Ὅρα ἀγαθότητος ὑπερβολήν.
Καθάπερ γὰρ φίλος φίλῳ οὕτω λοιπὸν κοινοῦται τῷ δικαίῳ περὶ τῆς τιμωρίας ἣν ἐπάγειν μέλλει τῷ τῶν ἀνθρώπων γένει καί φησι Καιρὸς παντὸς ἀνθρώπου ἥκει ἐναντίον ἐμοῦ ὅτι ἐπλήσθη ἡ γῆ ἀδικίας ἀπ' αὐτῶν.
Καὶ ἰδοὺ ἐγὼ καταφθείρω αὐτοὺς καὶ τὴν γῆν.
Τί ἐστι Καιρὸς παντὸς ἀνθρώπου ἥκει ἐναντίον ἐμοῦ Πολλὴν φησὶν ἐπεδειξάμην τὴν μακροθυμίαν πολλὴν τὴν ἀνεξικακίαν οὐ βουλόμενος ταύτην ἐπάγειν τὴν τιμωρίαν ἣν ἐπάγειν μέλλω ἀλλ' ἐπειδὴ πολλὴ τῶν ἡμαρτημένων αὐτοῖς ἡ ὑπερβολὴ εἰς αὐτὸν ἤγαγεν αὐτοὺς τὸν καιρὸν καὶ τέλος δεῖ λοιπὸν ἐπιτεθῆναι καὶ ἐκκοπῆναι αὐτῶν τὴν κακίαν ὥστε μὴ περαιτέρω προβῆναι Καιρὸς γὰρ φησὶ παντὸς ἀνθρώπου ἥκει ἐναντίον ἐμοῦ.
Ὅρα καὶ ἐνταῦθα πῶς καθάπερ ἀνωτέρω ἔλεγε Πᾶς τις διανοεῖται οὕτω καὶ νῦν Παντὸς ἀνθρώπου.
Πάντες γὰρ συμφωνοῦσι πρὸς τὴν παρανομίαν ηὐτομόλησαν φησὶ καὶ οὐκ ἔστιν εὑρεῖν ἐν τοσούτῳ πλήθει τινὰ τῆς ἀρετῆς λόγον ποιούμενον.
Καιρὸς γὰρ φησὶ παντὸς ἀνθρώπου ἥκει ἐναντίον ἐμοῦ.
Καιρὸς τοῦτ' ἔστιν ἔφθασεν ὁ καιρὸς καθ' ὃν δεῖ τὴν τομὴν ἐπιθεῖναι καὶ τὴν νομὴν τοῦ ἕλκους ἐπισχεῖν.
Καιρὸς παντὸς ἀνθρώπου ἥκει ἐναντίον ἐμοῦ ὡσανεὶ μηδενὸς ἐφορῶντος καὶ μέλλοντος εὐθύνας ἀπαιτεῖν τῶν αὐτοῖς πεπλημμελημένων οὕτω πρὸς τὰς παρανόμους πράξεις ἑαυτοὺς ἐξέδωκαν οὐκ ἐννοοῦντες ὅτι ἐμὲ λαθεῖν οὐχ οἷόν τε τὸν τὴν σύστασιν τῆς ζωῆς χαριζόμενον καὶ σῶμα καὶ ψυχὴν χαρισάμενον καὶ τοσούτων ἀγαθῶν τὴν χορηγίαν παρεσχηκότα.
Καιρὸς τοίνυν παντὸς ἀνθρώπου ἥκει ἐναντίον ἐμοῦ.
Εἶτα ὥσπερ ἀπολογούμενος τῷ δικαίῳ καὶ δεικνὺς ὅτι ἡ τῶν ἡμαρτημένων αὐτοῖς ὑπερβολὴ εἰς ταύτην αὐτὸν ἐκκαλεῖται τὴν ἀγανάκτησιν φησὶν Ὅτι ἐπλήσθη ἡ γῆ ἀδικίας ἀπ' αὐτῶν.
Μὴ γὰρ παρέλιπόν τι φησὶ τῶν εἰς κακίαν συντεινόντων Τοσοῦτον ἐπεδείξαντο τὸ μέγεθος ὡς καὶ ὑπερβλύζειν λοιπὸν τὴν κακίαν καὶ πᾶσαν τὴν γῆν τῆς κακίας ἐμπεπλῆσθαι.
Διά τοι τοῦτο καὶ αὐτοὺς καταφθείρω καὶ τὴν γῆν Καὶ ἰδοὺ φησὶν ἐγὼ καταφθείρω αὐτοὺς καὶ τὴν γῆν.
Ἐπειδὴ αὐτοὶ προλαβόντες διὰ τῶν παρανόμων πράξεων ἑαυτοὺς κατέφθειραν διὰ τοῦτο παντελῆ πανωλεθρίαν ἐπάγω καὶ ἀφανισμὸν ἐργάζομαι καὶ αὐτῶν καὶ τῆς γῆς ἵνα καθαρμόν τινα δυνηθῇ δέξασθαι ἡ γῆ καὶ ἀποκαθήρασθαι τοῦ ῥύπου τῶν τοσούτων ἁμαρτημάτων.
Ἐννόει μοι λοιπὸν ποίαν εἰκὸς ἔχειν ψυχὴν τὸν δίκαιον τοῦτον ταῦτα ἀκούοντα παρὰ τοῦ Δεσπότου.
Εἰ γὰρ καὶ πολλὴν ἀρετὴν ἑαυτῷ συνῄδει ἀλλ' ὅμως οὐκ ἀναλγήτως ἐδέχετο τὰ λεγόμενα.
Φιλόστοργον γὰρ τῶν δικαίων τὸ γένος καὶ ὑπὲρ τῆς τῶν ἄλλων σωτηρίας πάντα ἂν ἕλοιντο εὐκόλως ὑπομεῖναι.
Πῶς τοίνυν εἰκὸς ἦν ἐκ τῶν ῥημάτων τούτων συνέχεσθαι τὸν θαυμάσιον τοῦτον ὑπογράφοντα ἤδη τῷ λογισμῷ τὴν ἁπάντων ἀπώλειαν καὶ τὴν τῆς κτίσεως ἁπάσης φθορὰν ἴσως οὐδὲ περὶ αὑτοῦ τι χρηστὸν ὑποπτεύοντα Οὐδέπω γὰρ ἦν αὐτῷ τοῦτο φανερόν.
Ἵν' οὖν μὴ διαταράττηται τὸν λογισμὸν ἀλλὰ μικράν τινα παραμυθίαν ἐν τῷ τοιούτῳ μεγέθει τῆς ἀθυμίας σχεῖν δυνηθῇ ἐπειδὴ ἐδίδαξεν αὐτὸν τῆς κακίας αὐτῶν τὴν ὑπερβολὴν καὶ ὅτι καιρὸς κατεπείγει λοιπὸν ἀπαιτῶν βαθεῖαν αὐτοὺς δέξασθαι τὴν τομὴν φησὶ πρὸς αὐτόν Ἐκείνους μὲν κοινὸς ὄλεθρος ἐκδέξεται Σὺ δὲ ποίησον σεαυτῷ κιβωτόν.
Τί ἐστι Σὺ δέ Ἐπειδὴ οὐκ ἐκοινώνησας αὐτοῖς τῆς κακίας ἀλλὰ καὶ μετὰ ἀρετῆς τὸν βίον ὅλον διήνυσας διὰ τοῦτό σοι προστάττω κιβωτὸν κατασκευάσαι.
Ἐκ ξύλων τετραγώνων ἀσήπτων.
Νοσσιὰς ποιήσεις τὴν κιβωτὸν καὶ ἀσφαλτώσεις ἔξωθεν καὶ ἔσωθεν αὐτὴν τῇ ἀσφάλτῳ.
Ἔστω δὲ τριακοσίων πηχῶν τὸ μῆκος καὶ πεντήκοντα τὸ πλάτος καὶ τριάκοντα τὸ ὕψος.
Ἐπισυνάγων ποιήσεις τὴν κιβωτὸν καὶ εἰς πῆχυν συντελέσεις αὐτὴν ἄνωθεν τὴν δὲ θύραν ποιήσεις ἐκ πλαγίων κατάγαια διώροφα καὶ τριώροφα ποιήσεις αὐτήν.
Σκόπει Θεοῦ συγκατάβασιν καὶ δύναμιν ἄφατον καὶ φιλανθρωπίαν πάντα λόγον ὑπερβαίνουσαν.
Ὁμοῦ καὶ τὴν περὶ τὸν δίκαιον πρόνοιαν ἐπιδείκνυται προστάττων αὐτῷ τὴν κιβωτὸν κατασκευάσαι καὶ διαταξάμενος καὶ τὸν τρόπον τῆς κατασκευῆς καὶ τὸ πλάτος καὶ τὸ ὕψος καὶ παραμυθίαν αὐτῷ χαρίζεται μεγίστην ἐλπίδας αὐτῷ σωτηρίας ὑπογράφων διὰ τῆς κατασκευῆς κἀκείνους τοὺς τοσαῦτα ἡμαρτηκότας βουλόμενος διὰ τῆς κατασκευῆς τῆς κιβωτοῦ εἰς ἔννοιαν ἐλθόντας τῶν αὐτοῖς εἰργασμένων καὶ μετάνοιαν ἐπιδειξαμένους τῆς ἀγανακτήσεως τὴν πεῖραν μὴ λαβεῖν.
Οὐδὲ γὰρ ὀλίγος χρόνος πάλιν αὐτοῖς πρὸς μετάνοιαν παρεσχέθη διὰ τῆς κατασκευῆς τῆς κιβωτοῦ ἀλλὰ καὶ σφόδρα πολὺς καὶ ἱκανὸς εἰ μὴ σφόδρα ἦσαν ἀγνώμονες καταπτῆξαι πρὸς τὴν διόρθωσιν τῶν ἐπταισμένων.
Εἰκὸς γὰρ ἕκαστον αὐτῶν ὁρῶντα τὸν δίκαιον τεκταινόμενον τὴν κιβωτὸν τὴν αἰτίαν πυνθάνεσθαι τῆς κατασκευῆς εἶτα μαθόντα τοῦ Θεοῦ τὴν ἀγανάκτησιν εἰς αἴσθησιν ἐλθεῖν τῶν οἰκείων ἁμαρτημάτων εἴπερ ἐβούλοντο.
Ἀλλ' ἐκεῖνοι οὐδὲ ἐντεῦθεν ἐκέρδανάν τι πλέον οὐκ ἐπειδὴ οὐκ ἠδύναντο ἀλλ' ἐπειδὴ οὐκ ἠβουλήθησαν.
Ἐπειδὴ τοίνυν τὰ περὶ τῆς κατασκευῆς τῆς κιβωτοῦ τῷ δικαίῳ διετάξατο κοινοῦται αὐτῷ καὶ τῆς τιμωρίας τὸ εἶδος ἧς ἤμελλεν ἐπάγειν καί φησι Σὺ μὲν ταύτην κατασκεύασον καθὰ διεταξάμην ἐγὼ δὲ ἐπειδὰν πληρώσῃς τὴν κατασκευὴν καὶ τὰ κατὰ σὲ ἐν ἀσφαλείᾳ καταστήσω.
Ἐγὼ δὲ ἰδοὺ ἐπάγω τὸν κατακλυσμὸν ὕδωρ ἐπὶ τὴν γῆν καταφθεῖραι πᾶσαν σάρκα ἐν ᾗ ἐστι πνεῦμα ζωῆς ὑποκάτω τοῦ οὐρανοῦ καὶ ὅσα ἂν ᾖ ἐπὶ τῆς γῆς τελευτήσει.
Ὅρα πῶς καὶ διὰ τῆς ἀπειλῆς δείκνυσι τῶν ἡμαρτημένων αὐτοῖς τὸ μέγεθος καί φησι Καὶ τὴν αὐτὴν τιμωρίαν ἐπάξω καὶ τοῖς λογικοῖς καὶ τοῖς ἀλόγοις.
Ἐπειδὴ γὰρ τὴν αὑτῶν προεδρίαν προδεδώκασι καὶ πρὸς τὴν τῶν ἀλόγων μετέπεσον κακίαν οὐδεμίαν διαφορὰν ἕξει ἡ τιμωρία.
Ἐπάγω γὰρ κατακλυσμὸν ὕδατος καταφθεῖραι πᾶσαν σάρκα ἐν ᾗ ἐστι πνεῦμα ζωῆς ὑποκάτω τοῦ οὐρανοῦ.
Καὶ τὰ κτήνη φησὶ καὶ τὰ πετεινὰ καὶ τὰ θηρία τὰ καὶ τετράποδα καὶ ὅσα ἐστὶν ὑποκάτω τοῦ οὐρανοῦ καταφθαρήσεται.
Καὶ ἵνα μάθῃς ὅτι οὐδὲν καταλειφθήσεται φησὶ Καὶ ὅσα ἐστὶν ἐπὶ τῆς γῆς τελευτήσει.
Καὶ γὰρ καθαρσίου λοιπὸν δεῖται ἡ οἰκουμένη ἀλλὰ τοῦτο μή σε ταραττέτω μηδὲ συγχείτω σου τὸν λογισμόν.
Ὁρῶν γὰρ αὐτῶν τοῦ ἕλκους τὸ ἀνίατον στῆσαι βούλομαι τὰ τῆς κακίας ῥεύματα ἵνα μὴ μείζοσι τιμωρίαις ἑαυτοὺς ὑπευθύνους καταστήσωσι.
Διὸ καὶ νῦν τὴν ἑαυτοῦ φιλανθρωπίαν μιμούμενος καὶ ἀγαθότητι κεραννὺς τὴν ἀγανάκτησιν τοιαύτην ἐπάγω τὴν τιμωρίαν ὡς ἀνώδυνον αὐτοῖς γενέσθαι καὶ ἀνεπαίσθητον.
Οὐδὲ γὰρ πρὸς τὸ τῶν ἡμαρτημένων αὐτοῖς μέγεθος ἀφορῶν οὐδὲ τίνων ἄξιοι τυγχάνουσιν ἀλλὰ τὰ μετὰ ταῦτα προορῶν καὶ τούτοις βούλομαι τὴν ἁρμόττουσαν τιμωρίαν ἐπαγαγεῖν καὶ τοὺς ἑξῆς μέλλοντας ἔσεσθαι τῆς ἐκ τούτων ἀπαλλάξαι λύμης.
Μὴ τοίνυν κατηφὴς ἔσο μηδὲ θορυβοῦ ταῦτα ἀκούων.
Εἰ γὰρ καὶ ἐκείνους ἀξία τῶν ἡμαρτημένων δίκη καταλήψεται ἀλλὰ Στήσω τὴν διαθήκην μου μετὰ σοῦ.
Ἐπειδὴ πάντες οἱ προλαβόντες ἀναξίους ἑαυτοὺς κατέστησαν καὶ οὐ γεγόνασιν εὐγνώμονες περὶ τὰς ἐμὰς ἐντολὰς μετὰ σοῦ λοιπὸν στήσω τὴν διαθήκην μου.
Καὶ γὰρ ὁ πρωτόπλαστος μετὰ τοσαύτας εὐεργεσίας ἀπάτην ὑπομείνας παρέβη μου τὰς ἐντολὰς καὶ ὁ ἐξ ἐκείνου πάλιν τεχθεὶς εἰς αὐτὸν τῆς κακίας τὸν πυθμένα ὤλισθε διὸ καὶ διηνεκῆ τὴν τιμωρίαν ἐδέξατο μετὰ τῆς κατάρας.
Ἀλλ' οὐδὲ ταῖς τούτου τιμωρίαις οἱ μετ' αὐτὸν ἐσωφρονίσθησαν ἀλλὰ καὶ ἐπεδαψιλεύσαντο ὡς καὶ τῆς γενεαλογίας αὐτοὺς ἀποδοκιμασθῆναι.
Μετὰ δὴ ταῦτα εὑρὼν τὸν Ἐνὼχ τῆς ἀρετῆς τὴν εἰκόνα διασώζοντα διὰ τὴν πολλὴν εὐαρέστησιν ζῶντα αὐτὸν μετέθηκα δεικνὺς καὶ τοῖς τὴν ἀρετὴν μετιοῦσιν ὅσων καταξιοῦνται τῶν ἀμοιβῶν καὶ βουλόμενος τοὺς ἑξῆς ζηλωτὰς ἐκείνου καταστῆσαι καὶ τὴν αὐτὴν ἐκείνῳ βαδίσαι ὁδόν.
Ἐπεὶ τοίνυν πάντων λοιπὸν ἐπὶ τὴν κακίαν αὐτομολησάντων σὲ μόνον εὗρον ἐν τοσούτῳ πλήθει δυνάμενον ἀνακαλέσασθαι τοῦ προπάτορος τὴν παράβασιν μετὰ σοῦ στήσω τὴν διαθήκην μου.
Ἡ γὰρ τῶν βεβιωμένων σοι πρᾶξις ἀξιόπιστόν σε δείκνυσι πρὸς τὸ δέξασθαι τὰς παρ' ἐμοῦ ἐντολάς.
Εἶτα ἵνα μὴ καὶ ταῦτα ἀκούων ὁ δίκαιος ἐκεῖνος ἔτι ἀθυμῇ ὡς μόνος μέλλων καταλειφθήσεσθαι παραμυθούμενος αὐτὸν ὡς εἰπεῖν πάλιν φησίν Εἰσελεύσῃ δὲ εἰς τὴν κιβωτὸν σὺ καὶ οἱ υἱοί σου καὶ ἡ γυνή σου καὶ αἱ γυναῖκες τῶν υἱῶν σου μετὰ σοῦ.
Εἰ γὰρ καὶ πολὺ τῆς τοῦ δικαίου ἀρετῆς ἐλείποντο ἀλλ' ὅμως τῆς ὑπερβαλλούσης ἐκείνων κακίας ἐκτὸς ἦσαν.
Ἄλλως δὲ καὶ διὰ δύο ταύτας τὰς αἰτίας τῆς σωτηρίας ἀπολαύουσι μίαν μὲν εἰς τιμὴν τοῦ δικαίου ἔθος γὰρ τῷ φιλανθρώπῳ Θεῷ τιμᾷν τοὺς αὑτοῦ δούλους καὶ χαρίζεσθαι αὐτοῖς πολλάκις τὴν ἑτέρων σωτηρίαν ὃ καὶ ἐπὶ τοῦ μακαρίου Παύλου πεποίηκε τοῦ διδασκάλου τῆς οἰκουμένης τοῦ πανταχοῦ τὰς ἀκτῖνας τῆς οἰκείας διδασκαλίας ἀφιέντος.
Ἡνίκα γὰρ οὗτος ἐπὶ τὴν Ῥώμην ἀνήγετο χειμῶνος κατὰ τὴν θάλατταν πολλοῦ γενομένου καὶ πάντων τῶν ἐν τῷ πλοίῳ περὶ αὐτῆς τῆς σωτηρίας δεδοικότων καὶ οὐδεμίαν ἐλπίδα χρηστὴν ἐχόντων διὰ τὸ τοῦ κλυδωνίου μέγεθος καλέσας ἅπαντάς φησιν Εὐθυμεῖτε ἄνδρες.
Ἀποβολὴ γὰρ ψυχῆς οὐδεμία ἔσται ἐξ ἡμῶν πλὴν τοῦ πλοίου.
Παρέστη γάρ μοι ταύτῃ τῇ νυκτὶ τοῦ Θεοῦ οὗ εἰμι καὶ λατρεύω ἄγγελος λέγων Μὴ φοβοῦ Παῦλε κεχάρισται γάρ σοι ὁ Θεὸς πάντας τοὺς πλέοντας μετὰ σοῦ.
Εἶδες πῶς ἡ ἀρετὴ τοῦ ἀνδρὸς τὴν σωτηρίαν ἐκείνοις προεξένησε μᾶλλον δὲ οὐχ ἡ ἀρετὴ μόνον ἀλλὰ καὶ ἡ φιλανθρωπία τοῦ Δεσπότου.
Τὸν αὐτὸν δὴ τρόπον καὶ νῦν διὰ μίαν μὲν αἰτίαν ταύτην δι' ἑτέραν δὲ ἐπειδὴ ἐβούλετο ζύμην τινὰ καὶ ῥίζαν τοῦ μέλλοντος εἰς τὸ ἑξῆς συνίστασθαι γένους καταλειφθῆναι οὐκ ἐπειδὴ ἀδύνατον ἦν τῷ Θεῷ καὶ ἄνωθεν πάλιν διαπλάσαι καὶ ἐξ ἑνὸς μόνου τὸ γένος αὐξῆσαι ἀλλ' ἐπειδὴ οὕτως ἐδοκίμασε τὴν οἰκίαν ἀγαθότητα μιμούμενος.
Σκόπει δὲ καὶ διὰ τῶν ἑξῆς τοῦ Θεοῦ τὴν ἀγαθότητα.
Ὥσπερ γὰρ ἐν τῇ ἀπειλῇ τῆς τιμωρίας μετὰ τοῦ τῶν ἀνθρώπων γένους καὶ τὰ κτήνη καὶ τὰ ἑρπετὰ καὶ τὰ πετεινὰ καὶ τὰ θηρία ἀπολέσθαι εἶπεν οὕτω καὶ ἐνταῦθα διὰ τὸν δίκαιον καὶ ἐκ τούτων εἰσαχθῆναι εἰς τὴν κιβωτὸν ἀφ' ἑκάστου γένους προστάττει μίαν συζυγίαν ὥστε σπέρμα καὶ ἀπαρχὴν γενέσθαι τοῦ μετὰ ταῦτα μέλλοντος ἔσεσθαι πλήθους.
Καὶ ἀπὸ πάντων φησὶ τῶν κτηνῶν καὶ ἀπὸ πάντων τῶν θηρίων καὶ ἀπὸ πάσης σαρκὸς δύο δύο ἀπὸ πάντων εἰσάξεις εἰς τὴν κιβωτὸν ἵνα τρέφῃς μετὰ σεαυτοῦ ἄρσεν καὶ θῆλυ ἔσονται.
Ἀπὸ πάντων τῶν ὀρνέων τῶν πετεινῶν κατὰ γένος καὶ ἀπὸ τῶν κτηνῶν κατὰ γένος καὶ ἀπὸ τῶν ἑρπετῶν τῶν ἑρπόντων ἐπὶ τῆς γῆς κατὰ γένος δύο δύο ἀπὸ πάντων εἰσελεύσονται πρὸς σὲ τρέφεσθαι μετὰ σεαυτοῦ ἄρσεν καὶ θῆλυ.
Τοῦτο μὴ ἁπλῶς παραδράμῃς ἀγαπητέ ἐννόησον γὰρ ὅσον ἔτικτε τῷ δικαίῳ τὸν θόρυβον ἐννοοῦντι τὴν τούτων ὅλων ἐπιμέλειαν.
Οὐ γὰρ ἤρκει αὐτῷ ἡ φροντὶς τῆς γυναικὸς καὶ τῶν παίδων καὶ τῶν τούτων γυναικῶν ἀλλὰ καὶ ἡ μέριμνα τῶν τοσούτων ἀλόγων καὶ ἡ διατροφὴ προσετίθετο.
Ἀλλ' ἀνάμεινον μικρὸν καὶ ὄψει τοῦ Θεοῦ τὴν ἀγαθότητα καὶ ὅπως ἐπικουφίζει τὴν ἐπικειμένην φροντίδα τῷ δικαίῳ.
Σὺ δὲ λήψῃ σεαυτῷ φησὶν ἀπὸ πάντων τῶν βρωμάτων ὧν ἔδεσθε καὶ συνάξεις πρὸς σεαυτὸν καὶ ἔσται σοι καὶ ἐκείνοις φαγεῖν.
Μὴ νομίσῃς φησὶν ἀπρονόητόν σε καταλιμπάνεσθαι.
Ἰδοὺ γὰρ προστάττω καὶ τὰ πρὸς τὴν ὑμετέραν τροφὴν ἀρκοῦντα καὶ τὰ πρὸς διατροφὴν τῶν ἀλόγων ἅπαντα εἰσαχθῆναι εἰς τὴν κιβωτὸν ὥστε μήτε ὑμᾶς λιμοῦ καὶ στενοχωρίας πεῖραν λαβεῖν μήτε τὰ ἄλογα διαφθαρῆναι οὐκ ἔχοντα τὴν κατάλληλον τροφήν.
Καὶ ἐποίησε φησὶ Νῶε πάντα ὅσα ἐνετείλατο αὐτῷ Κύριος ὁ Θεὸς οὕτως ἐποίησεν.
Ὅρα μοι πάλιν καὶ ἐνταῦθα ἐγκωμίου μέγεθος.
Ἐποίησε φησὶ Νῶε πάντα ὅσα ἐνετείλατο αὐτῷ Κύριος ὁ Θεός.
Οὐ τὸ μὲν τῶν ἐπιταχθέντων εἰς ἔργον ἤγαγε τοῦ δὲ ἠμέλησεν ἀλλὰ πάντα τὰ ἐνταλθέντα ἐποίησε καὶ Οὕτως ἐποίησεν ὥσπερ ἐνετείλατο αὐτῷ οὐδὲν παρέλιπεν ἀλλὰ πάντα ἐπλήρωσε καὶ ἔδειξε καὶ δι' αὐτῶν τῶν ἔργων ὅτι δικαίως ἠξιώθη εὐνοίας παρὰ τοῦ Δεσπότου.
Πόσων στεφάνων οὐκ ἀξία ἂν γένοιτο ἡ μαρτυρία αὕτη ἧς ἀπήλαυσε παρὰ τῆς θείας Γραφῆς ὁ δίκαιος Τίς ἂν γένοιτο μακαριστότερος τοῦ πάντα εἰς ἔργον ἀγαγόντος τὰ παρὰ τοῦ Θεοῦ ἐνταλθέντα καὶ τοσαύτην ὑπακοὴν περὶ τὰ ἐπιταχθέντα ἐπιδειξαμένου Καὶ ἵνα μάθῃς ὅσης ἀξιοῦται διὰ τοῦτο τῆς προῤῥήσεως παρὰ τοῦ τῶν ἁπάντων δημιουργοῦ ἄκουε τῶν ἑξῆς Καὶ εἶπε φησὶ Κύριος ὁ Θεὸς πρὸς Νῶε Εἴσελθε σὺ καὶ πᾶς ὁ οἶκός σου εἰς τὴν κιβωτόν.
Εἶτα ἵνα μάθωμεν ὡς οὐ χάριτι μόνον σώζει τὸν δίκαιον ἀλλὰ καὶ τῶν πόνων τὰς ἀμοιβὰς αὐτῷ δίδωσι καὶ τῆς ἀρετῆς τὰς ἀντιδόσεις φησί Διὰ τοῦτό σε προστάττω εἰς τὴν κιβωτὸν εἰσελθεῖν μετὰ τοῦ οἴκου σου Ὅτι σε εἶδον δίκαιον ἐναντίον ἐμοῦ ἐν τῇ γενεᾷ ταύτῃ.
Μεγάλη καὶ ἀξιόπιστος ἡ μαρτυρία.
Τί γὰρ ἂν γένοιτο ταύτης μεῖζον ὅταν αὐτὸς ὁ Δημιουργὸς ὁ καὶ εἰς τὸ εἶναι παραγαγὼν τοιαῦτα ψηφίζηται περὶ τοῦ δικαίου Ὅτι σε φησὶν εἶδον δίκαιον ἐναντίον ἐμοῦ.
Ἡ ἀληθὴς ἀρετὴ αὕτη ὅταν ἐναντίον τοῦ Θεοῦ τις ταύτην ἐπιδείκνυται ὅταν ὁ ὀφθαλμὸς ἐκεῖνος ὁ ἀπαραλόγιστος τὴν ψῆφον φέρῃ.
Εἶτα διδάσκων ἡμᾶς ὁ φιλάνθρωπος Θεὸς τὸ μέτρον τῆς ἀρετῆς ὅπερ ἀπῄτει τότε παρὰ τοῦ δικαίου οὐ γὰρ τὸ αὐτὸ μέτρον παρ' ἑκάστου βούλεται τῆς ἀρετῆς εἰσφέρεσθαι ἀλλὰ τῇ διαφορᾷ τῶν χρόνων καὶ τὴν διαφορὰν τῆς ἀρετῆς ἐπιζητεῖ φησὶν Ὅτι σε εἶδον δίκαιον ἐναντίον ἐμοῦ ἐν τῇ γενεᾷ ταύτῃ εἰς κακίαν ἀποκλινάσῃ τοσαύτην ἐν τῇ γενεᾷ ταύτῃ τῇ πονηρᾷ τὴν τοσαύτην ἀγνωμοσύνην ἐπιδειξαμένῃ.
Σὲ εἶδον δίκαιον σὲ μόνον εὗρον εὐγνώμονα σὲ εἶδον τῆς ἀρετῆς πολὺν ποιούμενον λόγον σὺ μόνος ἐναντίον μου δίκαιος ὤφθης τούτων ἁπάντων ἀπολλυμένων σὲ προστάττω εἰσελθεῖν μετὰ τοῦ οἴκου σου παντὸς εἰς τὴν κιβωτόν ἀπὸ δὲ τῶν κτηνῶν τῶν καθαρῶν κελεύω σε εἰσαγαγεῖν ἑπτὰ ἑπτά.
Ἐπειδὴ προλαβὼν προσέταξεν ἀδιορίστως ἀπὸ πάντων μίαν συζυγίαν εἰσαχθῆναι διὰ τοῦτο νῦν φησιν Ἀπὸ δὲ τῶν καθαρῶν ἑπτὰ ἑπτὰ ἀπὸ δὲ τῶν μὴ καθαρῶν δύο δύο ἄρσεν καὶ θῆλυ.
Εἶτα τὴν αἰτίαν διδάσκων ἐπήγαγε Διαθρέψαι σπέρμα ἐπὶ πᾶσαν τὴν γῆν.
Ἄξιον δὲ ἐνταῦθα διερευνῆσαι καὶ ἰδεῖν πόθεν ᾔδει ὁ δίκαιος τίνα μὲν ἦν καθαρὰ τίνα δὲ ἀκάθαρτα.
Οὐδέπω γὰρ ἦν ἡ διαίρεσις αὕτη γεγενημένη ἣν μετὰ ταῦτα ὁ Μωϋσῆς ἐνομοθέτησε τοῖς Ἰουδαίοις.
Πόθεν οὖν ᾔδει Οἴκοθεν κινούμενος ἀπὸ τῆς ἐν τῇ φύσει ἐναποκειμένης διδασκαλίας μετὰ δὲ ταύτης καὶ ὁ λογισμὸς ὑπηγόρευσεν.
Οὐδὲν γὰρ ἀκάθαρτον τῶν παρὰ τοῦ Θεοῦ γεγενημένων.
Πῶς γὰρ ἀκάθαρτον καλέσαιμέν τι τῶν δημιουργηθέντων ἅπαξ τῆς ἄνωθεν ψήφου περὶ αὐτῶν γεγενημένης καὶ εἰπούσης τῆς θείας Γραφῆς ὅτι Εἶδεν ὁ Θεὸς πάντα ὅσα ἐποίησε καὶ ἰδοὺ καλὰ λίαν Ἀλλὰ λοιπὸν ἡ φύσις ἀφ' ἑαυτῆς κινουμένη τὴν διάκρισιν ταύτην ἐπεδείξατο.
Καὶ ὅτι τοῦτό ἐστιν ἀληθὲς ἐννόησόν μοι ἔτι καὶ νῦν ὅπως ἔν τισι μὲν τόποις τινῶν ἀπέχονται ἔνιοι ὡς ἀκαθάρτων καὶ μὴ νενομισμένων ἔνιοι δὲ τούτων πάλιν τὴν μετάληψιν ποιοῦνται τῆς συνηθείας αὐτοὺς ἐπὶ τοῦτο ἀγούσης.
Οὕτως οὖν καὶ τότε αὐτὴ ἡ ἐναποκειμένη γνῶσις τῷ δικαίῳ ἐδίδασκε τίνα μὲν ἦν πρὸς βρῶσιν ἐπιτήδεια τίνα δὲ ἀκάθαρτα οὐκ ὄντα ἀλλὰ νομιζόμενα.
Τίνος ἕνεκεν εἰπέ μοι ὄνον ἀκάθαρτον ἡγούμεθα καίτοι οὐδὲν ἕτερον σιτούμενον ἢ σπέρματα ἕτερα δὲ τῶν τετραπόδων πρὸς βρῶσιν ἐπιτήδεια νομίζομεν καίτοι ἀκαθάρτου τροφῆς μεταλαμβάνοντα Οὕτως ἡ παρὰ τοῦ Θεοῦ χορηγηθεῖσα τῇ φύσει γνῶσις τούτων διδάσκαλος ἐγίνετο.
Ἑτέρως δὲ ἔστιν εἰπεῖν ὅτι καὶ ὁ προστάξας Θεὸς τὴν γνῶσιν αὐτῷ τούτων δήλην ἐποίησεν.
Ἀλλὰ περὶ μὲν τῶν καθαρῶν καὶ ἀκαθάρτων ἀρκούντως εἰρήκαμεν.
Πάλιν δὲ ἕτερον ἡμῖν ἀνακύπτει ζήτημα Τί δήποτε ἀπὸ μὲν τῶν ἀκαθάρτων δύο δύο ἀπὸ δὲ τῶν καθαρῶν ἑπτὰ ἑπτά καὶ πάλιν Τίνος ἕνεκεν οὐχ ἓξ οὐδὲ ὀκτὼ ἀλλ' ἑπτά Τάχα εἰς πολὺ μῆκος ὁ λόγος ἡμῖν ἐκτείνεται ἀλλ' εἰ μὴ ἀπεκάμετε καὶ βούλεσθε συντόμως καὶ περὶ τούτων διδάξομεν τὴν ὑμετέραν ἀγάπην ἅπερ ἂν ἡ τοῦ Θεοῦ χάρις χορηγήσῃ.
Πολλοὶ γὰρ πολλὰ περὶ τούτων μυθολογοῦσι καὶ ἐντεῦθεν ἀφορμὴν λαμβάνοντες παρατηρήσεις ἀριθμῶν ἐπιδείκνυνται.
Ὅτι δὲ οὐκ ἔστι παρατήρησις ἀλλ' ἡ ἄκαιρος φιλοπραγμοσύνη τῶν ἀνθρώπων ταῦτα ἀναπλάττειν ἐπιχειρεῖ ὅθεν καὶ αἱ πλείους τῶν αἱρέσεων ἐτέχθησαν αὐτίκα μάλα εἴσεσθε.
Καὶ γὰρ ὡς ἐπὶ τὸ πλεῖστον  εὑρίσκομεν ἐν ταῖς Γραφαῖς μᾶλλον τὸν τῆς συζυγίας ἀριθμὸν σωζόμενον.
Καὶ γὰρ ἡνίκα ἀπέστελλε τοὺς μαθητὰς δύο δύο αὐτοὺς ἀπέστελλε καὶ αὐτοὶ δὲ πάντες δώδεκα ἦσαν καὶ τὰ Εὐαγγέλια τέσσαρα τὸν ἀριθμόν ἐστιν.
Ἀλλὰ ταῦτα περιττὸν κινεῖν ἐπὶ τῆς ὑμετέρας ἀγάπης δεδιδαγμένης ἅπαξ τοῖς τοιούτοις ἀποφράττειν τὰς ἀκοάς.
Ἀναγκαῖον δὲ λοιπὸν εἰπεῖν τίνος ἕνεκεν ἑπτὰ ἑπτὰ ἀπὸ τῶν καθαρῶν εἰσαχθῆναι εἰς τὴν κιβωτὸν προσέταξε.
Τὸ μὲν πλείονα προστάξαι τῶν καθαρῶν εἰσαχθῆναι διὰ τὸ παραμυθίαν τινὰ ἔχειν καὶ τὸν δίκαιον καὶ τοὺς σὺν αὐτῷ τῆς ἐξ ἐκείνων ἀπολαύσεως μετέχοντας τὸ δὲ ἑπτὰ ἑπτὰ καὶ τοῦτο πάλιν εἰ τὴν αἰτίαν μάθοιτε ἀπόδειξις ἂν εἴη μεγίστη τῆς φιλοθέου γνώμης τοῦ δικαίου.
Ἐπειδὴ γὰρ ᾔδει ὁ φιλάνθρωπος Θεὸς τοῦ ἀνδρὸς τὴν ἀρετὴν καὶ ὅτι δίκαιος ὢν καὶ τοσαύτης ἀπολαύσας παρὰ τοῦ Δεσπότου φιλανθρωπίας καὶ τοῦ τοσούτου κλυδωνίου διαφυγὼν τὴν πεῖραν ἤμελλε μετὰ τὴν ἀπαλλαγὴν τῶν δεινῶν καὶ τὸ ἐλευθερωθῆναι τῆς ἐν τῇ κιβωτῷ διαγωγῆς τὴν οἰκείαν εὐγνωμοσύνην ἐπιδείκνυσθαι καὶ βούλεσθαι θυσίας ἀνενέγκαι ὑπὲρ εὐχαριστίας τῶν γεγενημένων καὶ ὑπηργμένων αὐτῷ ἵνα μὴ τοῦτο ποιῶν ἀκρωτηριάσῃ τὰς συζυγίας διὰ τοῦτο προειδὼς αὐτοῦ τῆς γνώμης τὸ εὐχάριστον κελεύει ἑπτὰ ἑπτὰ εἰσάγεσθαι ἀφ' ἑκάστου γένους τῶν ὀρνέων ἵνα τῆς πανωλεθρίας παυσαμένης καὶ τὸν οἰκεῖον σκοπὸν ἐπιδείξηται καὶ τῇ συζυγίᾳ τῶν πετεινῶν καὶ τῶν λοιπῶν ὀρνέων μὴ λυμήνηται ὃ δὴ καὶ προϊούσης τῆς διδασκαλίας μαθήσεσθε ἐπειδὰν εἰς αὐτὸν τὸν τόπον παραγενώμεθα.
Ὄψεσθε γὰρ τὸν δίκαιον τοῦτον τοῦτο πεποιηκότα.
Ἐμάθετε τὴν αἰτίαν δι' ἣν ἑπτὰ ἑπτὰ εἰσαγαγεῖν προσετάχθη.
Μηκέτι λοιπὸν ἀνέχεσθε τῶν μυθολογεῖν ἐπιχειρούντων καὶ καταστοιχειουμένων τῆς θείας Γραφῆς καὶ τὰ ἀπὸ τοῦ οἰκείου νοὸς ἐπεισφερόντων τοῖς θείοις διδάγμασιν.
Ἐπειδὴ τοίνυν διετάξατο πάντα σαφῶς καὶ περὶ τῶν ὀρνέων καὶ περὶ τῶν καθαρῶν καὶ περὶ τῶν ἀκαθάρτων καὶ τῆς τούτων διατροφῆς φησὶ πρὸς τὸν δίκαιον Ἔτι γὰρ ἡμερῶν ἑπτὰ καὶ ἰδοὺ ἐγὼ ἐπάγω ὑετὸν ἐπὶ τὴν γῆν τεσσαράκοντα ἡμέρας καὶ τεσσαράκοντα νύκτας καὶ ἐξαλείψω πᾶσαν τὴν ἐξανάστασιν ἣν ἐποίησα ἀπὸ προσώπου τῆς γῆς ἀπὸ ἀνθρώπου ἕως κτήνους.
Σκόπει μοι καὶ ἐκ τῶν νῦν εἰρημένων τῆς ἀγαθότητος αὐτοῦ τὴν ὑπερβολὴν πῶς μετὰ τὴν τοσαύτην μακροθυμίαν καὶ νῦν πρὸ ἑπτὰ ἡμερῶν προλέγει βουλόμενος τῷ φόβῳ σωφρονεστέρους αὐτοὺς ποιῆσαι καὶ εἰς μετάνοιαν ἀγαγεῖν.
Καὶ ὅτι διὰ τοῦτο προλέγει ἵνα μὴ ἐπαγάγῃ τὰ παρ' αὐτοῦ εἰρημένα ἐννόει μοι τοὺς Νινευΐτας καὶ βλέπε πόση ἡ διαφορὰ τούτων κἀκείνων.
Μετὰ γὰρ τοσαῦτα ἔτη ἀκούσαντες ὅτι ἐπὶ θύραις ἐστὶ τὰ δεινὰ οὐδὲ οὕτω τῆς κακίας ἔστησαν.
Καὶ μὴν εἰώθαμέν πως μελλούσης μὲν τῆς τιμωρίας ῥᾳθυμεῖν καὶ διαναβάλλεσθαι ἐπειδὰν δὲ πλησίον ὦμεν τῶν λυπεῖν δυναμένων τότε συστέλλεσθαι καὶ πολλὴν ἐπιδείκνυσθαι τὴν μεταβολήν ὃ δὴ καὶ ἐπὶ τῶν Νινευϊτῶν γέγονεν.
Ἐπειδὴ γὰρ ἤκουσαν ὅτι Ἔτι τρεῖς ἡμέραι καὶ Νινευῒ καταστραφήσεται οὐ μόνον οὐκ ἀπηγόρευσαν ἀλλὰ καὶ διανέστησαν πρὸς τὸ ῥηθὲν καὶ τοσαύτην τῶν κακῶν τὴν ἀποχὴν ἐποιήσαντο καὶ οὕτως ἀκριβῆ τὴν ἐξομολόγησιν ἐπεδείξαντο ὡς καὶ μέχρι τῶν ἀλόγων ἐπεκτεῖναι αὐτοὺς τὰ τῆς ἐξομολογήσεως οὐχ ὅτι δὲ τὰ ἄλογα ἐξωμολογήσαντο  ἀλλ' ἵνα διὰ τούτων ἐπισπάσωνται εἰς τὴν περὶ αὑτοὺς φιλανθρωπίαν τὸν ἀγαθὸν Δεσπότην.
Κηρύξαντες γὰρ φησὶ νηστείαν προσέταξαν οἱ περὶ τὸν βασιλέα καὶ τὰ κτήνη καὶ τοὺς βόας καὶ πάντα τὰ ἄλογα μήτε νομῆς μετασχεῖν μήτε ὕδατος ἀλλὰ πᾶσα τότε ἡ τῶν ἀνθρώπων φύσις σάκκον περιβαλλομένη καὶ αὐτὸς ὁ ἐπὶ τοῦ θρόνου καθήμενος βασιλεὺς πολλὴν καὶ σύντονον τὴν ἐξομολόγησιν ἐποιήσαντο καὶ ταῦτα οὐκ εἰδότες ὅτι διαφεύξονται τὴν τιμωρίαν.
Ἔλεγον γὰρ Τίς οἶδεν εἰ ἄρα μετανοήσει ὁ Θεὸς ἐπὶ τῇ κακίᾳ ᾗ ἐλάλησε ποιῆσαι ἡμῖν ζʹ.
Εἶδες βαρβάρων εὐγνωμοσύνην εἶδες πῶς οὐδὲ ἡ τῶν ἡμερῶν στενοχωρία αὐτοὺς ὀκνηροτέρους εἰργάσατο οὐδὲ ἀπαγορεῦσαι πεποίηκεν Ὅρα καὶ τούτους μετὰ τοσοῦτον ἀριθμὸν ἐτῶν ἀκούσαντας ὅτι ἔτι ἑπτὰ ἡμέραι καὶ ὁ κατακλυσμὸς ἐπάγεται οὐδὲ οὕτως ἐπιστρεφομένους ἀλλ' ἀναλγήτως διακειμένους ὅθεν ὡμολογημένον ἂν εἴη ὅτι ἡ προαίρεσις ἡ ἡμετέρα τῶν κακῶν ἁπάντων αἰτία.
Ἰδοὺ γὰρ καὶ οὗτοι ἄνθρωποι κἀκεῖνοι ἄνθρωποι καὶ τῆς αὐτῆς φύσεως ἀλλ' οὐ τῆς αὐτῆς προαιρέσεως.
Διὸ οὐδὲ τῶν αὐτῶν ἀπήλαυσαν ἀλλ' οἱ μὲν διέφυγον τὴν καταστροφὴν τοῦ ἀγαθοῦ Θεοῦ ἀρκεσθέντος αὐτῶν τῇ μετανοίᾳ διὰ τὴν οἰκείαν φιλανθρωπίαν οἱ δὲ ὑποβρύχιοι γενόμενοι πανωλεθρίᾳ παρεδόθησαν.
Ἔτι γὰρ φησὶν ἡμερῶν ἑπτὰ ἐπάγω ὑετὸν ἐπὶ τῆς γῆς.
Εἶτα αὐξῆσαι τὸν φόβον βουλόμενός φησι Τεσσαράκοντα ἡμέρας καὶ τεσσαράκοντα νύκτας.
Τί γάρ οὐκ ἦν αὐτῷ δυνατὸν εἴπερ ἐβούλετο ἐν μιᾷ ἡμέρᾳ πάντα τὸν ὑετὸν ἐπαγαγεῖν Τί δὲ λέγω ἐν μιᾷ ἡμέρᾳ Ἐν μιᾷ ῥοπῇ.
Ἀλλ' ἐπίτηδες τοῦτο ποιεῖ βουλόμενος ὁμοῦ καὶ τὸν φόβον ἐπιτεῖναι καὶ ἀφορμὴν αὐτοῖς παρασχεῖν τοῦ κἂν πρὸς αὐταῖς ταῖς θύραις γενομένους τὴν τιμωρίαν διαφυγεῖν.
Καὶ ἐξαλείψω φησὶ πᾶσαν τὴν ἐξανάστασιν ἣν ἐποίησα ἀπὸ προσώπου τῆς γῆς ἀπὸ ἀνθρώπου ἕως κτήνους.
Ὅρα πῶς καὶ ἅπαξ καὶ δεύτερον προλέγει καὶ οὐδὲ οὕτω καθικνεῖται.
Ταῦτα δὲ πάντα ἐποίει ἵνα ἡμᾶς διδάξῃ ὅτι δικαίως αὐτοῖς τὴν τοσαύτην τιμωρίαν ἐπήγαγε καὶ μηδεὶς ἔχῃ μέμφεσθαι τῶν ἀνοήτων καὶ λέγειν ὅτι Εἰ ἐμακροθύμησεν ἄρα ἂν ἀπέσχοντο τῆς κακίας καὶ ἐπανῆλθον πρὸς τὴν ἀρετήν.
Διὸ καὶ τῶν ἐτῶν τὸν ἀριθμὸν δῆλον ἡμῖν ποιεῖ καὶ τῆς κιβωτοῦ τὴν κατασκευὴν προστάττει.
Καὶ μετὰ ταῦτα ἅπαντα καὶ πρὸ τῶν ἑπτὰ ἡμερῶν προλέγει ἵνα πάντων τῶν ἀπερισκέπτως φθέγγεσθαι βουλομένων ἐπιστομίσῃ τὴν ἀναίσχυντον γλῶσσαν.
Καὶ ἐποίησε φησὶ Νῶε πάντα ὅσα ἐνετείλατο αὐτῷ Κύριος ὁ Θεός.
Ὅρα πῶς καὶ νῦν ἀνακηρύττει τοῦ δικαίου τὴν εὐγνωμοσύνην καὶ τὴν ὑπακοὴν ἡ θεία Γραφὴ διδάσκουσα ὡς οὐδὲν τῶν ἐπιταχθέντων παρέλιπεν ἀλλὰ πάντα πληρώσας τῆς οἰκείας ἀρετῆς καὶ διὰ τούτου τὴν ἀπόδειξιν παρέσχετο.
Τοῦτον τοίνυν καὶ ἡμεῖς μιμησώμεθα τὸν δίκαιον καὶ τὰς παρὰ τοῦ Θεοῦ ἐντολὰς ἡμῖν δεδομένας πληροῦν σπουδάζωμεν καὶ μὴ καταφρονῶμεν τῶν παρὰ τοῦ Θεοῦ δεδομένων ἡμῖν νόμων ἀλλ' ἔναυλον ἔχοντες τούτων τὴν μνήμην πρὸς τὴν τούτων κατόρθωσιν ἐπειγώμεθα καὶ μὴ ῥᾳθύμως τὰ κατὰ τὴν ἑαυτῶν σωτηρίαν οἰκονομῶμεν καὶ μάλιστα ὅτι πολλῷ μεῖζον μέτρον ἀρετῆς νῦν ἀπαιτούμεθα ὅσῳ καὶ μειζόνων ἀπηλαύσαμεν.
Διὸ καὶ ὁ Χριστὸς ἔλεγεν Ἐὰν μὴ περισσεύσῃ ἡ δικαιοσύνη ὑμῶν πλέον τῶν γραμματέων καὶ Φαρισαίων οὐ μὴ εἰσέλθητε εἰς τὴν βασιλείαν τῶν οὐρανῶν.
Σκοπῶμεν τοίνυν καθ' ἑαυτοὺς καὶ μὴ ἁπλῶς παρατρέχωμεν τὸ εἰρημένον ἀλλὰ ἐννοήσωμεν ὅση κείσεται κόλασις τοῖς μὴ μόνον ὑπερβαίνειν ἐκείνους μὴ σπουδάζουσιν ἀλλὰ καὶ ἔλαττον αὐτῶν ἔχουσι καὶ μὴ ἀνεχομένοις μήτε ὀργὴν ἀφεῖναι τῷ πλησίον μήτε καθαρὰν τὴν γλῶτταν διατηρεῖν ἀπὸ τῶν ὅρκων μήτε τῷ ὀφθαλμῷ βουλομένοις ἀποτειχίζειν τὴν ἐπιβλαβῆ θέαν καὶ τοῦ Δεσπότου προστάττοντος μὴ μόνον ἀδικούμενον φέρειν γενναίως ἀλλὰ καὶ ἐπιδαψιλεύεσθαι Τῷ θέλοντι γάρ σοι φησὶ κριθῆναι καὶ τὸν χιτῶνά σου λαβεῖν ἄφες αὐτῷ καὶ τὸ ἱμάτιον.
Ἡμεῖς δὲ πολλάκις καὶ ἀδικεῖν ἐπιχειροῦμεν τὸν πλησίον ἢ καὶ ἀμύνασθαι τὸν ἀδικοῦντα καίτοι προσταττόμενοι μὴ μόνον τοὺς ἀγαπῶντας ἀγαπᾷν  ἀλλὰ καὶ πρὸς τοὺς ἐχθραίνοντας γνησίως διακεῖσθαι οὐδὲ πρὸς τοὺς ἀγαπῶντας τὴν ἴσην ἀγάπην ἐπιδεικνύμεθα.
Διὰ ταῦτα ἀλγῶ καὶ ὀδυνῶμαι ὁρῶν τῆς μὲν ἀρετῆς τοσαύτην ἐν ἡμῖν τὴν σπάνιν τῆς δὲ κακίας καθ' ἑκάστην ἡμέραν τὴν ἐπίτασιν γινομένην καὶ οὔτε τῆς γεέννης τὸν φόβον ἐκκόπτοντα ἡμῶν τὴν ἐπὶ τὴν κακίαν ὁρμὴν οὔτε τῆς βασιλείας τὸν πόθον προτρεπόμενον ἐπὶ τὴν τῆς ἀρετῆς ὁδὸν ἀλλὰ πάντας ὡς εἰπεῖν βοσκημάτων δίκην ἀπαγομένους καὶ οὐδεμίαν ἔννοιαν λαμβάνοντας οὔτε τῆς φοβερᾶς ἐκείνης ὥρας οὔτε τῶν παρὰ τοῦ Θεοῦ τεθέντων ἡμῖν νόμων ἀλλὰ πρὸς τὴν τῶν ἀνθρώπων ὑπόληψιν ἅπαντας ἐπτοημένους καὶ τὸν παρὰ τούτων ἔπαινον θηρωμένους καὶ μηδὲ ἀκούειν τοῦ Εὐαγγελίου λέγοντος Πῶς δύνασθε ὑμεῖς πιστεῦσαι δόξαν παρὰ ἀνθρώπων λαμβάνοντες καὶ τὴν παρὰ τοῦ μόνου Θεοῦ οὐ ζητοῦντες Ὥσπερ δὲ οἱ ταύτης ἐφιέμενοι ἐκείνης παντελῶς ἐκπίπτουσιν οὗτος οἱ ἐκείνης διηνεκῶς ἐξηρτημένοι οὐδὲ ταύτης ἀποστεροῦνται.
Καὶ γὰρ αὐτὸς προλαβὼν ἐπηγγείλατο λέγων Ζητεῖτε πρῶτον τὴν βασιλείαν τοῦ Θεοῦ καὶ ταῦτα πάντα προστεθήσεται ὑμῖν καὶ τῷ περὶ ἐκείνην ἔχοντι τὸν πόθον ταῦτα πάντα ἕπεται.
Ὁ γὰρ ἐκεῖ πτερώσας αὐτοῦ τὴν διάνοιαν πάσης τῆς παρούσης εὐημερίας ὡς οὐδὲ οὔσης ὑπερορᾷ.
Οἱ γὰρ τῆς πίστεως ὀφθαλμοὶ ὅταν ἐκεῖνα κατοπτεύωσι τὰ ἀπόῤῥητα ἀγαθὰ οὐδὲ αἴσθησιν λαμβάνουσι τῶν ὁρωμένων τοσοῦτο τὸ μέσον ἐκείνων καὶ τούτων.
Ἀλλ' οὐδένα ὁρῶ προτιμῶντα τῶν ὁρωμένων τὰ μὴ ὁρώμενα.
Διὸ λύπη μοί ἐστι καὶ ἀδιάλειπτος ὀδύνη τῇ καρδίᾳ μου ὅτι οὐδὲ ἡ πεῖρα τῶν πραγμάτων ἡμᾶς ἐπαίδευσεν οὐδὲ αἱ τοῦ Θεοῦ ὑποσχέσεις οὐδὲ τῶν δωρεῶν τὸ μέγεθος πρὸς τὸν τῆς βασιλείας πόθον μεταστῆναι παρεσκεύασεν ἀλλ' ἔτι χαμαὶ συρόμενοι προτιμῶμεν τὰ γήϊνα τῶν οὐρανίων τὰ πρόσκαιρα τῶν μελλόντων τὰ πρὶν ἢ φανῆναι ἀφιπτάμενα τῶν διαιωνιζόντων καὶ τὴν πρόσκαιρον ἡδονὴν τῆς διηνεκοῦς ἡδονῆς καὶ τὴν βραχεῖαν εὐημερίαν ταύτην τοῦ παρόντος βίου τῶν ἀτελευτήτων αἰώνων ἐκείνων.
Οἶδα ὅτι δάκνει τὴν ἀκοὴν ταυτὶ τὰ ῥήματα ἀλλὰ σύγγνωτε.
Ἐπιθυμῶν τὴν ὑμῶν σωτηρίαν ταῦτα φθέγγομαι καὶ βουλόμενος ἐνταῦθα μικρὸν ὑμᾶς δηχθέντας τὴν αἰώνιον κόλασιν διαφυγεῖν ἢ πρὸς ὀλίγον ψυχαγωγηθέντας διηνεκῆ τὴν τιμωρίαν ὑπέχειν.
Εἰ γὰρ ἀνάσχησθε τῶν ἐμῶν λόγων καὶ τὴν προλαβοῦσαν ἀθυμίαν ἀποσείσεσθε καὶ μάλιστα νῦν ὡς ἔτι ὁ βραχὺς οὗτος καιρὸς τῆς ἁγίας ὑμῖν ὑπολέλειπται τεσσαρακοστῆς δυνήσεσθε καὶ τὰ ἡμαρτημένα ἀπονίψασθαι καὶ πολλὴν παρὰ τοῦ Θεοῦ τὴν φιλανθρωπίαν ἐπισπάσασθαι οὐδὲ γὰρ πολλῶν ἡμερῶν δεῖται ὁ Δεσπότης οὐδὲ χρόνου ἀλλ' ἐὰν θελήσωμεν καὶ ἐν ταῖς δυσὶ ταύταις ἑβδομάσι πολλὴν τὴν διόρθωσιν τῶν ἐπταισμένων ἡμῖν ποιησόμεθα.
Εἰ γὰρ τοὺς Νινευΐτας ἐπειδὴ τριῶν ἡμερῶν τὴν μετάνοιαν ἐπεδείξαντο τοσαύτης ἠξίωσε φιλανθρωπίας πολλῷ δὴ μᾶλλον ἡμᾶς οὐ περιόψεται μόνον ἐὰν τὴν ἀληθῆ μετάνοιαν ἐπιδειξώμεθα καὶ τῆς κακίας ἀποστάντες ἁψώμεθα τῆς ἐπὶ τὴν ἀρετὴν φερούσης ὁδοῦ.
Καὶ γὰρ περὶ ἐκείνων τῶν Νινευϊτῶν λέγω μαρτυροῦσα ἡ θεία Γραφὴ τοῦτό φησιν ὅτι Εἶδεν ὁ Θεὸς ὅτι ἀπέστη ἕκαστος ἀπὸ τῆς ὁδοῦ αὐτοῦ τῆς πονηρᾶς.
Ἐὰν τοίνυν καὶ ἡμᾶς ἴδῃ μεταταξαμένους πρὸς τὴν ἀρετὴν καὶ ἐκκλίναντας μὲν ἀπὸ τῆς κακίας ἐπὶ δὲ τὴν τῶν ἀγαθῶν ἐργασίαν σπεύδοντας.
δέξεται καὶ ἡμῶν τὴν ἐπιστροφὴν καὶ τῶν φορτίων ἐλευθερώσας τῶν ἁμαρτημάτων παρέξει τὰς παρ' ἑαυτοῦ δωρεάς.
Οὐδὲ γὰρ ἡμεῖς οὕτω τῆς τῶν ἁμαρτημάτων ἀπαλλαγῆς ἐπιθυμοῦμεν καὶ σωτηρίας ἐφιέμεθα ὡς αὐτὸς σπεύδει καὶ ἐπείγεται κἀκείνων ἡμῖν τὴν ἀπαλλαγὴν δωρήσασθαι καὶ τῆς σωτηρίας τὴν ἀπόλαυσιν παρασχεῖν.
Διὰ τοῦτο παρακαλῶ διεγείρωμεν ἑαυτῶν τὸν λογισμὸν καὶ ἕκαστος ἐξεταστὴς ἑαυτῷ γινέσθω εἴ τι πλέον αὐτῷ κατώρθωται ἐν τῷ παρελθόντι χρόνῳ εἴ τινα ὄνησιν ἔσχεν ἐκ τῆς συνεχοῦς ταύτης διδασκαλίας εἴ τι ἐκαρπώσατο εἰς τὴν τοῦ πλησίον κατάστασιν εἴ τινα τῶν ἐλαττωμάτων διώρθωσε τῶν ἑαυτοῦ εἴ τινα πρὸς φιλοσοφίαν προτροπὴν ἐδέξατο ἐκ τῆς καθημερινῆς ἡμῶν παραινέσεως καὶ τοῖς μὲν ἤδη κατωρθωμένοις προσθήκην ἐπινοείτω καὶ μηδέποτε παυέσθω τῆς καλῆς ταύτης ἐργασίας.
Εἰ δέ τις ὑπὸ τῆς συνηθείας τῆς περὶ αὐτὸν κεκρατημένος ὁρᾷ ἑαυτὸν τοῖς αὐτοῖς ἐπιμένοντα βιασάσθω ἑαυτοῦ τὸν λογισμὸν δίκην ἀπαιτήσας τῆς τοσαύτης ῥᾳθυμίας καὶ μὴ ἀνάσχοιτο περαιτέρω προελθεῖν ἀλλὰ μέχρι τούτου στήσας τὰ τῆς πονηρᾶς συνηθείας ἐκκοπτέτω τὴν ὁρμὴν ἀναχαιτιζέτω τὸν λογισμὸν εἰς ἔννοιαν ἑαυτὸν ἀγέτω τῆς φοβερᾶς ἐκείνης ἡμέρας ἀναλογιζέσθω τῆς φρικτῆς ταύτης τραπέζης τὴν ἀπόλαυσιν καὶ τοῦ ἐντεῦθεν ἐκπηδῶντος πυρὸς τὴν φαιδρότητα καὶ τὴν καυστικὴν δύναμιν καὶ οἵαν ἀπαιτεῖ τοῦ προσιόντος εἶναι τὴν διάνοιαν παντὸς ῥύπου πάσης κηλῖδος καθαρεύουσαν καὶ τῶν ἀτόπων λογισμῶν τὴν συνουσίαν ἐκτρεπομένην ἵν' οὕτως ἑαυτοὺς εὐτρεπίσαντες ταῖς μεταξὺ ταύταις ἡμέραις δυνηθῶμεν καθ' ὅσον οἷόν τε ἐκκαθάραντες ἑαυτοὺς καὶ τῆς ἐντεῦθεν ἀπολαύσεως μετασχεῖν καὶ τῶν ἀποῤῥήτων ἐκείνων ἀγαθῶν ἀξιωθῆναι ὧν ἐπηγγείλατο τοῖς ἀγαπῶσιν αὐτὸν χάριτι καὶ φιλανθρωπίᾳ τοῦ Κυρίου ἡμῶν Ἰησοῦ Χριστοῦ μεθ' οὗ τῷ Πατρὶ ἅμα τῷ ἁγίῳ Πνεύματι δόξα κράτος τιμὴ νῦν καὶ ἀεὶ καὶ εἰς τοὺς αἰῶνας τῶν αἰώνων.
Τῆς ὑποθέσεως βούλομαι πάλιν ἅψασθαι περὶ ἧς πρώην διελέχθην ὑμῶν τῇ ἀγάπῃ καὶ τὴν κατὰ τὸν δίκαιον Νῶε πάλιν ἱστορίαν εἰς μέσον ἀγαγεῖν.
Πολὺς γὰρ ὁ τῆς ἀρετῆς τοῦ δικαίου πλοῦτος καὶ προσήκει ἡμᾶς κατὰ δύναμιν ἡμετέραν πάντα κατὰ μικρὸν διερευνησαμένους πολλὴν ὑμῖν τὴν εὐπορίαν ἐντεῦθεν παρασχεῖν.
Ἀλλὰ συντείνατε μοι παρακαλῶ τὴν διάνοιαν ἵνα μηδὲν ὑμᾶς διαφύγῃ τῶν ἐγκειμένων νοημάτων.
Ἀναγκαῖον δὲ πρότερον ὑπομνῆσαι ὑμῶν τὴν ἀγάπην μέχρι τίνος ἡμῖν πρώην ἔληξε τὰ τῆς διδασκαλίας ἵνα ἐκεῖθεν πάλιν ἀναλαβόντες σήμερον τὸν λόγον οὕτως ὑφάνωμεν τοῖς εἰρημένοις καὶ τὰ νῦν μέλλοντα ῥηθήσεσθαι.
Οὕτω γὰρ ὑμῖν εὐσύνοπτα ἔσται καὶ τὰ νῦν λεγόμενα.
Ποῦ οὖν τὸ τέλος ἔσχεν ἡμῖν τὰ τῆς διδασκαλίας Εἶπε φησὶ Κύριος ὁ Θεὸς τῷ Νῶε Εἴσελθε σὺ καὶ πᾶς ὁ οἶκός σου εἰς τὴν κιβωτὸν ὅτι σε εἶδον δίκαιον ἐναντίον ἐμοῦ ἐν τῇ γενεᾷ ταύτῃ ἀπὸ δὲ τῶν κτηνῶν τῶν καθαρῶν εἰσάγαγε πρὸς σὲ ἑπτὰ ἑπτὰ καὶ ἀπὸ τῶν κτηνῶν τῶν μὴ καθαρῶν δύο δύο.
Ἔτι γὰρ ἑπτὰ ἡμερῶν ἐπάγω ὑετὸν ἐπὶ τὴν γῆν τεσσαράκοντα ἡμέρας καὶ τεσσαράκοντα νύκτας καὶ ἐξαλείψω πᾶσαν τὴν ἐξανάστασιν ἣν ἐποίησα ἀπὸ προσώπου τῆς γῆς ἀπὸ ἀνθρώπου ἕως κτήνους.
Καὶ ἐποίησε Νῶε πάντα ὅσα ἐνετείλατο αὐτῷ Κύριος ὁ Θεός.
Μέχρι τούτου στήσαντες τὸν λόγον ἐνταῦθα κατεπαύσαμεν τὴν διδασκαλίαν.
Μέμνησθε γὰρ ἴσως καὶ αὐτοὶ ὅτε τὴν αἰτίαν εἰρήκαμεν ὑμῶν τῇ ἀγάπῃ τίνος ἕνεκεν ἀπὸ μὲν τῶν καθαρῶν ἑπτὰ προσέταξεν εἰσαχθῆναι ἀπὸ δὲ τῶν ἀκαθάρτων δύο δύο.
Φέρε οὖν λοιπὸν σήμερον τοῖς ἑξῆς ἀναγνωσθεῖσιν ἐπεξέλθωμεν καὶ ἴδωμεν τί διηγεῖται ἡμῖν ἡ θεία Γραφὴ μετὰ τὴν εἴσοδον τοῦ Νῶε εἰς τὴν κιβωτόν.
Νῦν γὰρ εἰ καί ποτε ἄλλοτε μάλιστα πολλὴν ἐπιδείκνυσθαι ἡμᾶς προσήκει τὴν σπουδὴν ὅτε διὰ τὸν τῆς νηστείας καιρὸν καὶ τῆς ἡδίστης ὑμῶν συντυχίας συνεχῶς ἀπολαύομεν καὶ τῆς περὶ τὴν τρυφὴν ἀδηφαγίας ἀπηλλάγμεθα καὶ διεγηγερμένων ἔχοντες τὸν λογισμὸν δυνάμεθα μετὰ ἀκριβείας προσέχειν τοῖς λεγομένοις.
Πόθεν οὖν ἡμῖν ἡ ἀρχὴ γέγονε τῶν σήμερον ἀναγνωσθέντων ἀναγκαῖον εἰπεῖν.
Νῶε δὲ ἦν ἐτῶν ἑξακοσίων φησὶ καὶ ὁ κατακλυσμὸς τοῦ ὕδατος ἐγένετο ἐπὶ τῆς γῆς.
Προσέχετε παρακαλῶ καὶ μὴ ἁπλῶς παραδράμωμεν τὸ εἰρημένον ἔχει γάρ τινα πλοῦτον ἐγκεκρυμμένον ταυτὶ τὰ βραχέα ῥήματα καὶ ἐὰν συντείνωμεν ἡμῶν τὴν διάνοιαν καὶ ἐξ αὐτοῦ τούτου δυνησόμεθα καταμαθεῖν τῆς τε φιλανθρωπίας τοῦ Δεσπότου τὴν ὑπερβολὴν καὶ τῆς τῶν τότε ἀνθρώπων κακίας τὴν πολλὴν ἐπίτασιν.
Νῶε δὲ ἦν ἐτῶν φησὶν ἑξακοσίων.
Οὐχ ἁπλῶς ἡμᾶς τὸν ἀριθμὸν τῶν ἐτῶν ἐδίδαξε τοῦ δικαίου οὐδὲ ἵνα αὐτὸ τοῦτο μάθωμεν πόσων ἦν ἐτῶν ὁ δίκαιος ἀλλ' ἐπειδὴ προλαβοῦσα ἐδίδαξεν ἡμᾶς ἡ θεία Γραφὴ ἤδη εἰποῦσα ὅτι Νῶε δὲ ἦν ἐτῶν πεντακοσίων καὶ μετὰ τὸ γνώριμον ἡμῖν ποιῆσαι τῶν ἐτῶν τὸν ἀριθμὸν τότε διηγήσατο τῶν ἀνθρώπων τὴν πολλὴν περὶ τὴν κακίαν ῥοπὴν καὶ ὅτι ἔγκειται ἡ διάνοια τοῦ ἀνθρώπου ἐπιμελῶς ἐπὶ τὰ πονηρὰ ἐκ νεότητος διό φησιν ὁ Θεὸς Οὐ μὴ καταμείνῃ τὸ Πνεῦμά μου ἐν τοῖς ἀνθρώποις τούτοις διὰ τὸ εἶναι αὐτοὺς σάρκας προμηνύων αὐτοῖς τῆς ἀγανακτήσεως αὐτοῦ τὴν ὑπερβολήν εἶτα ἵνα δῷ αὐτοῖ καιρὸν ἀρκοῦντα πρὸς τὸ μεταβαλέσθαι καὶ τὴν πεῖραν διαφυγεῖν τῆς ἀγανακτήσεως φησίν Ἔσονται δὲ αἱ ἡμέραι αὐτῶν ἔτη ἑκατὸν εἴκοσι ἀντὶ τοῦ μακροθυμήσω ἔτι μετὰ τὰ πεντακόσια ἔτη.
Οὐδὲ γὰρ ἐπαύσατο ὁ δίκαιος οὗτος ἐν τοῖς πεντακοσίοις ἔτεσι διὰ τῆς οἰκείας προσηγορίας πάντας αὐτοὺς ὑπομιμνήσκων καὶ ἐνάγων εἴπερ ἐβούλοντο προσέχειν ὥστε καὶ τῆς κακίας ἀποστῆναι καὶ πρὸς τὴν ἀρετὴν μετατάξασθαι.
Ἀλλ' ὅμως φησὶ καὶ νῦν ἔτι ἑκατὸν εἴκοσι ἐτῶν ἀριθμὸν ὑπισχνοῦμαι μακροθυμήσειν ἵνα τῷ μεταξὺ χρόνῳ εἰς δέον χρησάμενοι καὶ τὴν κακίαν φύγωσι καὶ τῆς ἀρετῆς ἀντιλάβωνται.
Καὶ οὐ μόνον τῇ ὑποσχέσει τῶν ἐτῶν ἑκατὸν εἴκοσι ἠρκέσθη ἀλλὰ καὶ τῷ δικαίῳ προστάττει κιβωτὸν τεκτήνασθαι ἵνα καὶ αὐτὴ ἡ ὄψις τῆς κιβωτοῦ πάλιν ἀρκοῦσαν αὑτοῖς ὑπόμνησιν παράσχῃ καὶ μηδεὶς ἀγνοήσῃ τῆς μελλούσης τιμωρίας ἐπάγεσθαι τὸ μέγεθος.
Αὐτὸ γὰρ τοῦτο τὸν δίκαιον ἐκεῖνον καὶ εἰς τὴν ἄκραν τῆς κορυφῆς φθάσαντα τοσαύτην ποιεῖσθαι σπουδὴν περὶ τὴν τῆς κιβωτοῦ κατασκευὴν ἱκανὸν πάντας τοὺς νοῦν ἔχοντας εἰς ἀγωνίαν καὶ φόβον ἐμβαλεῖν καὶ πεῖσαι ἐξευμενίσασθαι τὸν οὕτως ἥμερον καὶ φιλάνθρωπον Δεσπότην.
Εἰ γὰρ οἱ βάρβαροι ἐκεῖνοι οἱ Νινευῖται λέγω πάλιν γὰρ αὐτοὺς ἀναγκαῖον εἰς μέσον ἀγαγεῖν ἵνα ταύτῃ καὶ μᾶλλον δειχθῇ καὶ τούτων ἡ ὑπερβάλλουσα κακία κἀκείνων ἡ πολλὴ εὐγνωμοσύνη.
Καὶ γὰρ ὁ Δεσπότης ἡμῶν τότε ἐν τῇ ἡμέρᾳ ἐκείνῃ τῇ φοβερᾷ τῇ τῆς κρίσεως λέγω δούλους καὶ δούλους εἰς μέσον ἄγων οὕτω τὴν κατάκρισιν ἐργάζεται ὅταν δειχθῶσιν οἱ τῶν αὐτῶν ἀπολαύσαντες καὶ τῶν αὐτῶν μετασχόντες μὴ τὴν αὐτὴν ἀρετὴν μετελθόντες πολλάκις δὲ καὶ ἐξ ἀνίσων ποιεῖται τὰς συγκρίσεις ἵνα πλείονα τὴν κατάκρισιν τοῖς ἐῤῥᾳθυμηκόσιν ἐπαγάγῃ.
Διὰ τοῦτο καὶ ἐν τοῖς Εὐαγγελίοις ἔλεγεν Ἄνδρες Νινευῖται ἀναστήσονται ἐν τῇ κρίσει μετὰ τῆς γενεᾶς ταύτης καὶ κατακρινοῦσιν αὐτὴν ὅτι μετενόησαν εἰς τὸ κήρυγμα Ἰωνᾶ καὶ ἰδοὺ πλεῖον Ἰωνᾶ ὧδε μονονουχὶ λέγων ὅτι οἱ βάρβαροι οἱ μηδεμιᾶς ἐπιμελείας ἀπολαύσαντες οἱ μὴ προφητικῶν διδαγμάτων ἀκούσαντες οἱ σημεῖα μὴ θεασάμενοι οἱ θαύματα μὴ ἰδόντες ἀλλ' ἑνὸς ἀνθρώπου ἐκ ναυαγίου διασωθέντος ῥήματα ἀκούσαντες πολλὴν αὐτοῖς τὴν ἀπόγνωσιν παρασχεῖν δυνάμενα καὶ εἰς ἀμηχανίαν ἐμβαλεῖν ὡς καὶ ὑπεριδεῖν τῶν παρ' αὐτοῦ λεγομένων οὐ μόνον οὐ κατεφρόνησαν τῶν τοῦ προφήτου ῥημάτων ἀλλὰ καὶ εἰς τριῶν ἡμερῶν στενοχωρίαν ἀποληφθέντες οὕτως ἀκριβῆ καὶ συντεταμένην τὴν μετάνοιαν ἐπεδείξαντο ὥστε τὴν ἀπόφασιν ἀνακαλέσασθαι τοῦ Δεσπότου.
Οὗτοι οὖν φησὶ κατακρινοῦσι ταύτην τὴν γενεὰν τὴν τοσαύτης ἀπολαύσασαν ἐπιμελείας τὴν προφητικαῖς ἐντραφεῖσαν βίβλοις τὴν σημεῖα καὶ τέρατα καθ' ἑκάστην ἡμέραν θεωμένην.
Εἶτα ἵνα καὶ τούτων τῆς ἀπιστίας δείξῃ τὴν ὑπερβολὴν κἀκείνων τὴν ἄφατον εὐγνωμοσύνην ἐπήγαγεν Ὅτι μετενόησαν εἰς τὸ κήρυγμα Ἰωνᾶ καὶ ἰδοὺ πλεῖον Ἰωνᾶ ὧδε ἐκεῖνοι μὲν φησὶν εὐτελῆ ἄνθρωπον θεασάμενοι τὸν Ἰωνᾶν καὶ ἐδέξαντο τὸ παρ' αὐτοῦ κήρυγμα καὶ ἀκριβεστάτην ἐπεδείξαντο τὴν μετάνοιαν οὗτοι δὲ οἱ πολλῷ πλείω τοῦ Ἰωνᾶ καὶ αὐτὸν τὸν τῶν ὅλων δημιουργὸν ὁρῶντες σὺν αὐτοῖς συναναστρεφόμενον καὶ τοσαῦτα καὶ τοιαῦτα θαυμάσια ἐφ' ἑκάστης ἐργαζόμενον λεπροὺς καθαίροντα νεκροὺς ἐγείροντα τὰ πηρώματα τῆς φύσεως διορθούμενον δαίμονας ἐλαύνοντα νόσους ἰώμενον μετ' ἐξουσίας πολλῆς ἁμαρτημάτων ἄφεσιν χαριζόμενον οὐδὲ τὴν αὐτὴν τοῖς βαρβάροις πίστιν ἐπεδείξαντο.
Ἀλλ' ἐπὶ τὴν ἀκολουθίαν ἐπανέλθωμεν τοῦ λόγου ἵνα εἰδῇς καὶ τούτων τῆς ἀγνωμοσύνης τὴν ἐπίτασιν καὶ ἐκείνων τῆς εὐγνωμοσύνης τὸ ἐπίπονον καὶ ὅτι κἀκεῖνοι μὲν ἐν τρισὶν ἡμέραις στενοχωρηθέντες οὐδὲ οὕτως ἀπηγόρευσαν αὐτῶν τὴν σωτηρίαν ἀλλ' ἐπὶ τὴν μετάνοιαν σπεύσαντες καὶ τὰ ἡμαρτημένα ἀπενίψαντο καὶ τῆς φιλανθρωπίας τοῦ Δεσπότου ἀξίους ἑαυτοὺς κατέστησαν οὗτοι δὲ αὐτοὶ ἑκατὸν εἴκοσι ἐτῶν προθεσμίαν λαβόντες πρὸς μετάνοιαν οὐδὲ οὕτως ἀπώναντό τι πλέον.
Διὸ καὶ ὁ Δεσπότης ὁρῶν αὐτῶν τῆς κακίας τὴν ὑπερβολὴν καὶ ἐπειδὴ εἶδεν εἰς πολλὴν κακίαν ἐξοκείλαντας ταχεῖαν αὐτοῖς ἐπάγει τὴν διόρθωσιν τῆς κακῆς αὐτῶν ζύμης τὴν πονηρίαν ἀφανίσας καὶ ἐκποδὼν ποιήσας.
Διὰ τοῦτό φησι Νῶε δὲ ἦν ἐτῶν ἑξακοσίων καὶ ὁ κατακλυσμὸς τοῦ ὕδατος ἐγένετο ἐπὶ τῆς γῆς.
Τέως ἐμάθομεν ὅτι ἡνίκα μὲν ἡ ἀγανάκτησις γέγονε τοῦ Δεσπότου καὶ ἡ πρόῤῥησις πεντακοσίων ἦν ἐτῶν.
Ὅτε δὲ ἐπήχθη ὁ κατακλυσμὸς ἑξακοσίων ὡς ἑκατὸν ἔτη ἐν τῷ μέσῳ γενέσθαι καὶ μηδὲ ἐν τοῖς ἑκατὸν ἔτεσι κερδᾶναι αὐτούς τι πλέον τοσαύτης ἀπολαύοντας διδασκαλίας ἐκ τῆς κατασκευαζομένης ὑπὸ τοῦ Νῶε κιβωτοῦ.
Ἀλλ' ἴσως ἄν τις μαθεῖν ἐπιζητήσειε τίνος ἕνεκεν εἰπὼν Ἑκατὸν εἴκοσι ἔτη ἔσονται αἱ ἡμέραι αὐτῶν καὶ ἐπαγγειλάμενος τοσαῦτα μακροθυμήσειν πρὸ τῆς τούτων συμπληρώσεως τὴν πανωλεθρίαν ἐπήγαγε.
Καὶ τοῦτο τῆς αὐτοῦ φιλανθρωπίας μέγιστον ἂν εἴη δεῖγμα.
Ἐπειδὴ γὰρ εἶδε καθ' ἑκάστην ἡμέραν ἀνίατα ἁμαρτάνοντας καὶ οὐ μόνον οὐδὲν κερδαίνοντας ἐκ τῆς ἀφάτου μακροθυμίας ἀλλὰ καὶ ἐπιτείνοντας τὰ ἕλκη διὰ τοῦτο συνέτεμε τὸν χρόνον ὥστε μὴ μείζονι τιμωρίᾳ ὑπευθύνους αὐτοὺς καταστῆναι.
Καὶ ποία φησὶ μείζων ἦν ταύτης τιμωρία Ἔστιν ἀγαπητὲ καὶ μείζων καὶ φοβερωτέρα καὶ διαρκὴς ἡ κατὰ τὸν μέλλοντα αἰῶνα.
Ὅτι γὰρ κἂν ἐνταῦθα δίκην τινὲς ὑποσχῶσιν οὐδὲ τὴν ἐκεῖ τιμωρίαν διαφεύξονται ἀλλὰ κουφοτέραν ὑποστήσονται διὰ τῶν ἐνταῦθα συμβάντων τὸ μέγεθος τῶν ἐκεῖ κολαστηρίων ὑποτεμνόμενοι ἄκουε τοῦ Χριστοῦ λέγοντος καὶ ταλανίζοντος τὴν Βηθσαϊδᾶ Οὐαί σοι Χωραζεὶμ φησὶν οὐαί σοι Βηθσαϊδᾶ ὅτι εἰ ἐν Σοδόμοις ἐγένοντο αἱ δυνάμεις αἱ γενόμεναι ἐν ὑμῖν πάλαι ἂν ἐν σάκκῳ καὶ σποδῷ μετενόησαν.
Διὸ λέγω ὑμῖν ἀνεκτότερον ἔσται γῇ Σοδόμων καὶ Γομόῤῥας ἐν ἡμέρᾳ κρίσεως ἢ ὑμῖν.
Ὁρᾷς ἀγαπητὲ πῶς τῷ εἰπεῖν Ἀνεκτότερον ἔδειξεν ὅτι καὶ οἱ τοσαύτην ἐνταῦθα δίκην δόντες καὶ τὸν ἐμπρησμὸν ἐκεῖνον τὸν καινὸν καὶ ξένον ὑπομείναντες κἀκεῖ τινα τιμωρίαν ὑποστήσονται κουφοτέραν δὲ ὅμως διὰ τὸ προλαβόντας ἐνταῦθα τοσαύτης πειραθῆναι τῆς ἀγανακτήσεως Ἵν' οὖν μὴ καὶ οὗτοι ἐπιτείνοντες τὰ ἁμαρτήματα μείζονος τιμωρίας ἑαυτοὺς ὑπευθύνους καταστήσωσιν ὡς ἀγαθὸς καὶ φιλάνθρωπος Δεσπότης ὁρῶν αὐτῶν τὸ ἀμετανόητον ὃν ὑπέσχετο μακροθυμήσειν χρόνον συνέτεμεν.
Ὥσπερ γὰρ ἐπὶ τῶν τὴν οἰκείαν εὐγνωμοσύνην ἐπιδεικνυμένων διὰ τὴν προσοῦσαν αὐτῷ ἀγαθότητα ἀνακαλεῖται τὰς παρ' αὐτοῦ ἀποφάσεις καὶ μεταβαλλομένους προσίεται καὶ τῆς ἐπικειμένης ἀπαλλάττει τιμωρίας οὕτω πάλιν ἐπειδὰν ἐπαγγέλληται ἢ ἀγαθά τινα παρέξειν ἢ προθεσμίαν μετανοίας ἴδῃ δὲ ἀναξίους γεγονότας καὶ τότε πάλιν ἀνακαλεῖται αὐτοῦ τὰς ὑποσχέσεις.
Διὰ τοῦτο καὶ διὰ τοῦ προφήτου ἔλεγε Πέρας λαλήσω ἐπὶ ἔθνη καὶ ἐπὶ βασιλείας τοῦ ἀπολλύειν καὶ κατασκάπτειν καὶ ἐὰν μετανοήσωσι μετανοήσω κἀγὼ ἐφ' οἷς ἐλάλησα ποιῆσαι αὐτοῖς καὶ πάλιν Πέρας λαλήσω ἐπὶ ἔθνη καὶ ἐπὶ βασιλείας τοῦ ἀνοικοδομεῖν καὶ ἐὰν ἁμάρτωσι μετανοήσω κἀγὼ ἐφ' οἷς ἐλάλησα ποιῆσαι αὐτοῖς.
Εἶδες πῶς παρ' ἡμῶν τὰς ἀφορμὰς λαμβάνει καὶ τῆς φιλανθρωπίας ἣν περὶ ἡμᾶς ἐπιδείκνυται καὶ τῆς ἀγανακτήσεως Διά τοι τοῦτο καὶ νῦν ἐπειδὴ οὐκ εἰς δέον ἐχρήσαντο τῇ τοῦ χρόνου παρατάσει συντέμνει τὸν καιρόν.
Διὰ τοῦτο καὶ ὁ μακάριος Παῦλος ἔλεγε πρὸς τοὺς ἀναλγήτως διακειμένους καὶ τὴν διὰ τῆς μετανοίας δεδομένην ἡμῖν σωτηρίαν οὐ προσιεμένους.
Ἢ τοῦ πλούτου τῆς χρηστότητος αὐτοῦ καὶ τῆς ἀνοχῆς καὶ τῆς μακροθυμίας καταφρονεῖς ἀγνοῶν ὅτι τὸ χρηστὸν τοῦ Θεοῦ εἰς μετάνοιάν σε ἄγει Κατὰ δὲ τὴν σκληρότητά σου καὶ ἀμετανόητον καρδίαν θησαυρίζεις σεαυτῷ ὀργὴν ἐν ἡμέρᾳ ὀργῆς καὶ ἀποκαλύψεως καὶ δικαιοκρισίας τοῦ Θεοῦ Εἶδες πῶς καὶ ὁ θαυμάσιος οὗτος τῆς οἰκουμένης διδάσκαλος σαφῶς ἡμᾶς ἐδίδαξεν ὅτι οἱ τῇ μακροθυμίᾳ τοῦ Θεοῦ τῇ πρὸς μετάνοιαν ἡμῖν παρασχεθείσῃ μὴ χρώμενοι εἰς δέον μείζονι δίκῃ καὶ τιμωρίᾳ ἑαυτοὺς ὑπευθύνους καθιστῶσι Διὰ τοῦτο καὶ νῦν ὁ φιλάνθρωπος Θεὸς μονονουχὶ ἀπολογούμενος.
καὶ δεικνὺς τὴν αἰτίαν δι' ἣν πρὸ τῆς τῶν καιρῶν συμπληρώσεως ἐπήγαγε τὸν κατακλυσμὸν ἐπισημαίνεται ἡμῖν τῶν ἐτῶν τοῦ δικαίου τὸν ἀριθμὸν καί φησι Νῶε δὲ ἦν ἐτῶν ἑξακοσίων.
Οἱ γὰρ ἐν τοῖς ἑκατὸν ἔτεσι μεταβαλέσθαι μὴ βουληθέντες τί πλέον ἂν ἐκέρδανον ἀπὸ τῶν εἴκοσι ἐτῶν ἢ τὸ πλείονα τὴν προσθήκην ἐργάσασθαι Δεικνὺς γὰρ αὐτοῦ τῆς ἀφάτου φιλανθρωπίας καὶ ἀγαθότητος τὴν ὑπερβολὴν καὶ πρὸ ἑπτὰ ἡμερῶν μηνῦσαι αὐτοῖς τὴν ἐπαγωγὴν τοῦ κατακλυσμοῦ οὐ παρῃτήσατο ἵνα κἂν τῇ στενοχωρίᾳ τοῦ καιροῦ συσταλέντες τινὰ μεταβολὴν ἐπιδείξωνται.
Καὶ ὅρα φιλανθρωπίαν Δεσπότου πῶς διαφόρως καθάπερ ἰατρὸς ἄριστος μεθώδευσεν αὐτῶν τὴν νόσον.
Ἐπειδὴ γὰρ ἀνίατα ἦν αὐτῶν τὰ τραύματα τοσοῦτον μῆκος αὐτοῖς προθεσμίας παρέσχετο βουλόμενος κἂν διὰ τοῦ πλήθους τοῦ χρόνου εἰς αἴσθησιν αὐτοὺς ἐλθόντας ἀνακαλέσασθαι αὐτοῦ τῆς ἀγανακτήσεως τὴν ἀπόφασιν.
Ἔθος γὰρ αὐτῷ ἀεὶ ἐπειδὴ κήδεται τῆς σωτηρίας τῆς ἡμετέρας προλέγειν ἃς μέλλει ἐπάγειν τιμωρίας διὰ τοῦτο μόνον ἵνα μὴ ἐπαγάγῃ ὡς εἴ γε ἐπαγαγεῖν ἐβούλετο οὐκ ἂν εἶπεν ἀλλ' ἐπίτηδες προλέγει ἵνα ἡμεῖς μαθόντες καὶ τῷ φόβῳ σωφρονισθέντες μεταβάλωμεν αὐτοῦ τὴν ἀγανάκτησιν καὶ τὰς ἀποφάσεις αὐτοῦ ἀκύρους καταστήσωμεν.
Οὐδὲν γὰρ οὕτως αὐτὸν εὐφραίνει ὡς ἡ ἐπιστροφὴ ἡ ἡμετέρα καὶ ἡ ἀπὸ τῆς κακίας ἐπὶ τὴν ἀρετὴν ἐπάνοδος.
Σκόπει οὖν πῶς καὶ τούτων τὴν νόσον ἐμεθόδευσε πρότερον μὲν τῷ τοσοῦτον δοῦναι χρόνον προθεσμίας πρὸς μετάνοιαν ἔπειτα ἐπειδὴ εἶδεν ἀναισθήτως διακειμένους καὶ οὐδὲν ἀπὸ τοῦ πλήθους τοῦ χρόνου κερδαίνοντας καὶ πρὸς αὐταῖς ταῖς θύραις ὡς εἰπεῖν τοῦ κατακλυσμοῦ προλέγει οὐ πρὸ τριῶν ἡμερῶν καθάπερ ἐπὶ τῶν Νινευιτῶν ἀλλὰ πρὸ ἑπτά.
Καὶ γὰρ θαῤῥῶν ἂν εἴποιμι διὰ τὸ εἰδέναι τοῦ Δεσπότου τοῦ ἡμετέρου τῆς φιλανθρωπίας τὴν ὑπερβολὴν ὅτι καὶ ἐν ταῖς ἑπτὰ ἡμέραις εἰ ἐβουλήθησαν ἀκριβῆ τὴν μετάνοιαν ἐπιδείξασθαι διέφυγον ἂν τοῦ κατακλυσμοῦ τὴν πεῖραν.
Ἐπεὶ οὖν οὔτε ἡ παράτασις τοῦ τοσούτου χρόνου οὔτε ἡ στενοχωρία τοῦ καιροῦ καθικέσθαι αὐτῶν τῆς κακίας ἠδυνήθη ἐπήγαγε κατακλυσμὸν ἐν τῷ ἑξακοσιοστῷ ἔτει τοῦ Νῶε.
Νῶε δὲ φησὶ ἦν ἐτῶν ἑξακοσίων καὶ ὁ κατακλυσμὸς τοῦ ὕδατος ἐγένετο ἐπὶ τῆς γῆς.
Εἴδετε ἀγαπητοὶ πόσης ἡμῖν ὠφελείας ὑπόθεσις γέγονε τὸ γνῶναι τὸν ἀριθμὸν τῶν ἐτῶν τοῦ δικαίου καὶ ὅσων ἐτῶν ἦν ἡνίκα ὁ κατακλυσμὸς ἐπῆλθε Φέρε δὴ καὶ τοῖς ἀκολούθως εἰρημένοις ἐπεξέλθωμεν.
Ἐπειδὴ γὰρ ἤρξατο ὁ κατακλυσμὸς φησὶν Εἰσῆλθε δὲ Νῶε καὶ οἱ υἱοὶ αὐτοῦ καὶ ἡ γυνὴ αὐτοῦ καὶ αἱ γυναῖκες τῶν υἱῶν αὐτοῦ εἰς τὴν κιβωτὸν διὰ τὸ ὕδωρ τοῦ κατακλυσμοῦ.
Καὶ ἀπὸ τῶν πετεινῶν τῶν καθαρῶν καὶ ἀπὸ τῶν πετεινῶν τῶν μὴ καθαρῶν καὶ ἀπὸ τῶν ἑρπετῶν δύο δύο.
Ἀπὸ πάντων εἰσῆλθε πρὸς Νῶε εἰς τὴν κιβωτὸν ἄρσεν καὶ θῆλυ καθ' ἃ ἐνετείλατο Κύριος τῷ Νῶε.
Οὐχ ἁπλῶς προσέθηκε τὸ Καθ' ἃ ἐνετείλατο Κύριος τῷ Νῶε ἀλλ' ἵνα πάλιν αὐξήσῃ τοῦ δικαίου τὸν ἔπαινον καὶ ὅτι πάντα οὕτως ἐπλήρωσε καθάπερ διετάξατο ὁ Δεσπότης καὶ οὐδὲν παρέλιπε τῶν παρ' αὐτοῦ εἰρημένων αὐτῷ.
Καὶ ἐγένετο μετὰ τὰς ἑπτὰ ἡμέρας καθάπερ ὑπέσχετο φησὶν ὁ Δεσπότης καὶ τὸ ὕδωρ τοῦ κατακλυσμοῦ ἐγένετο ἐπὶ τῆς γῆς ἐν τῷ ἑξακοσιοστῷ ἔτει ἐν τῇ ζωῇ τοῦ Νῶε τοῦ δευτέρου μηνὸς ἑβδόμῃ καὶ εἰκάδι τοῦ μηνός.
Ὅρα τῆς Γραφῆς τὴν ἀκρίβειαν πῶς οὐ μόνον τὸν ἐνιαυτὸν ἡμᾶς ἐδίδαξε καθ' ὃν ὁ κατακλυσμὸς γέγονεν ἀλλὰ καὶ τὸν μῆνα κατάδηλον ἐποίησε καὶ τὴν ἡμέραν.
Εἶτα ἵνα τῇ διηγήσει τοὺς μετὰ ταῦτα σωφρονεστέρους ἐργάσηται καὶ τὸν φόβον αὐξήσῃ τῶν γεγενημένων φησίν Ἐν τῇ ἡμέρᾳ ἐκείνῃ ἐῤῥάγησαν πᾶσαι αἱ πηγαὶ τῆς ἀβύσσου καὶ οἱ καταῤῥάκται τοῦ οὐρανοῦ ἠνεῴχθησαν καὶ ἐγένετο ὁ ὑετὸς ἐπὶ τῆς γῆς τεσσαράκοντα ἡμέρας καὶ τεσσαράκοντα νύκτας.
Ὅρα πόσῃ κέχρηται καὶ νῦν ἡ ἁγία Γραφὴ τῇ συγκαταβάσει καὶ πρὸς τὴν συνήθειαν τὴν ἀνθρωπίνην πάντα διαλέγεται.
Οὐκ ἐπειδὴ καταῤῥάκται εἰσὶν ἐν τῷ οὐρανῷ ἀλλ' ἀπὸ τῶν συντρόφων ἡμῖν ὀνομάτων ἅπαντα διαλέγεται μονονουχὶ λέγουσα ὅτι προσέταξε μόνον ὁ Δεσπότης καὶ εὐθέως ἡ τῶν ὑδάτων φύσις ὑπήκουσε τῷ ἐπιτάγματι τοῦ δημιουργοῦ καὶ πάντοθεν συῤῥέουσα πάντα τὸν κόσμον ἐπέκλυσε.
Καὶ τὸ ἐν τεσσαράκοντα ἡμέραις καὶ νυξὶν ἐπαγαγεῖν τὸν κατακλυσμὸν καὶ τοῦτο πάλιν μέγιστον εἶδος τῆς αὐτοῦ φιλανθρωπίας.
Ἐβούλετο γὰρ διὰ πολλὴν ἀγαθότητα κἂν ἐνίους ἐξ αὐτῶν σωφρονισθέντας διαφυγεῖν τὴν παντελῆ ἀπώλειαν ὁρῶντας ἐν ὀφθαλμοῖς καὶ τῶν ὁμογενῶν τὴν ἀπώλειαν καὶ τὴν μέλλουσαν αὐτοὺς καταλήψεσθαι πανωλεθρίαν.
Εἰκὸς γὰρ ἐν μὲν τῇ πρώτῃ ἡμέρᾳ φανερόν τι μέρος ἐπικλυσθῆναι καὶ ἐν τῇ δευτέρᾳ προσθήκην τινὰ γενέσθαι ὡσαύτως καὶ ἐν τῇ τρίτῃ καὶ ἐφεξῆς.
Καὶ διὰ τοῦτο εἰς τεσσαράκοντα ἡμέρας παρέτεινε καὶ τεσσαράκοντα νύκτας ἵνα πᾶσαν αὐτῶν ἀπολογίας πρόφασιν περικόψῃ.
Εἰ γὰρ ἐβούλετο καὶ προσέταξεν ἠδύνατο καὶ ἐν μιᾷ ῥοπῇ τὰ πάντα ἐπικλύσαι ἀλλὰ τὴν οἰκείαν φιλανθρωπίαν μιμούμενος καὶ τῇ τοσαύτῃ παρατάσει τῶν ἡμερῶν ἐχρήσατο.
Εἶτά φησιν Ἐν τῇ ἡμέρᾳ ταύτῃ εἰσῆλθε Νῶε εἰς τὴν κιβωτὸν καὶ Σὴμ καὶ Χὰμ καὶ Ἰάφεθ καὶ ἡ γυνὴ τοῦ Νῶε καὶ αἱ τρεῖς γυναῖκες τῶν υἱῶν αὐτοῦ καὶ πάντα τὰ θηρία κατὰ γένος καθάπερ ἐνετείλατο Κύριος ὁ Θεὸς τῷ Νῶε.
Ὅτε φησὶν ἀρχὴν ἔλαβε τὰ τοῦ κατακλυσμοῦ κατὰ τὸ πρόσταγμα τοῦ Δεσπότου εἰσῆλθε Νῶε εἰς τὴν κιβωτὸν μετὰ τῶν υἱῶν καὶ τῆς γυναικὸς αὐτοῦ καὶ τῶν γυναικῶν τῶν υἱῶν αὐτοῦ καὶ πάντα τὰ θηρία κατὰ γένος.
Καὶ ἔκλεισε φησὶ Κύριος ὁ Θεὸς ἔξωθεν αὐτοῦ τὴν κιβωτόν.
Σκόπει καὶ ἐνταῦθα λέξεως συγκατάβασιν.
Ἔκλεισεν ὁ Θεὸς ἔξωθεν αὐτοῦ τὴν κιβωτὸν ἵνα διδάξῃ ἡμᾶς ὅτι ἐν ἀσφαλείᾳ πολλῇ κατέστησε τὸν δίκαιον.
Τὸ δὲ Ἔκλεισε διὰ τοῦτο προσέθηκε καὶ Ἔξωθεν ὥστε μὴ ἐξεῖναι τῷ δικαίῳ ὁρᾷν τὴν πανωλεθρίαν γινομένην καὶ πλείονα καὶ αὐτὸν τὴν συντριβὴν ὑπομένειν.
Εἰ γὰρ καὶ ἀναλογιζόμενος ἐν διανοίᾳ τὸ χαλεπὸν ἐκεῖνο κλυδώνιον καὶ ὑπογράφων τῷ λογισμῷ τὴν ἀπώλειαν τοῦ τῶν ἀνθρώπων γένους τῶν ἀλόγων ἁπάντων τὴν κοινὴν τελευτὴν καὶ ἀνθρώπων καὶ κτηνῶν καὶ αὐτῆς τῆς γῆς ὡς εἰπεῖν τὸν ἀφανισμὸν συνεχεῖτο καὶ διεταράττετο.
Εἰ γὰρ καὶ πονηροὶ ἦσαν οἱ ἀπολλύμενοι ἀλλ' αἱ τῶν δικαίων ψυχαὶ πολλὴν εἰώθασι τὴν συμπάθειαν ἐπιδείκνυσθαι ἐπειδὰν ἴδωσι τιμωρουμένους τοὺς ἀνθρώπους καὶ εὑρήσεις ἕκαστον τῶν δικαίων καὶ τῶν προφητῶν πολλὴν ὑπὲρ αὐτῶν τὴν ἱκετηρίαν τιθεμένους καθάπερ ὁ πατριάρχης πεποίηκεν ἐπὶ τῶν Σοδόμων καθάπερ οἱ προφῆται πάντες ποιοῦντες διετέλεσαν.
Καὶ γὰρ ὁ μὲν ἔλεγεν Οἴ μοι Κύριε ἐξαλείφεις σὺ τὸ κατάλοιπον τοῦ Ἰσραήλ ἕτερος δέ φησι Ποιήσεις τοὺς ἀνθρώπους ὡς τοὺς ἰχθύας τῆς θαλάσσης οὐκ ἔχοντας ἡγούμενον Ἐπεὶ οὖν καὶ ἄνευ τούτου ὁ δίκαιος οὗτος διεταράττετο τὸν λογισμὸν καὶ συνεχεῖτο τὴν διάνοιαν ἵνα μὴ καὶ ἡ ὄψις καὶ ἡ θέα εἰς πλείονα αὐτὸν ἐμβάλῃ συντριβὴν καθάπερ ἐν δεσμωτηρίῳ κατακλείει αὐτὸν ἐν τῇ κιβωτῷ ὥστε μὴ τοῖς ὀφθαλμοῖς ὁρᾷν τὰ γινόμενα μηδὲ εἰς δειλίαν καταστῆναι.
Εἰκὸς γὰρ ἦν αὐτὸν ὁρῶντα τῶν ὑδάτων τὴν πλημμύραν ἀγωνιᾶσαι μὴ καὶ αὐτὸς ὑποβρύχιος γένηται.
Κηδόμενος τοίνυν αὐτοῦ ὁ φιλάνθρωπος Θεὸς οὐ συγχωρεῖ οὐδὲ θεάσασθαι τῶν ὑδάτων τὴν φορὰν οὔτε ἰδεῖν τὴν γινομένην ἀπώλειαν καὶ τὴν τῆς οἰκουμένης πανωλεθρίαν.
Ἐγὼ δὲ ὅταν λογίσωμαι τὴν ἐν τῇ κιβωτῷ τοῦ δικαίου τούτου διαγωγὴν ἐκπλήττομαι καὶ θαυμάζω καὶ πάλιν τῇ τοῦ Θεοῦ φιλανθρωπίᾳ τὸ πᾶν λογίζομαι.
Εἰ μὴ γὰρ ἐκείνη ἦν ἡ νευροῦσα αὐτοῦ τὸν λογισμὸν καὶ τὰ δύσκολα εὔκολα ἐργαζομένη πῶς ἂν εἰπέ μοι ἐνεγκεῖν ἠδυνήθη καθάπερ ἐν εἱρκτῇ τινι καὶ δεσμωτηρίῳ χαλεπῷ οὕτως αὐτόθι ἐγκεκλεισμένος πῶς δὲ ἴσχυσεν εἰπέ μοι ἀντισχεῖν πρὸς τὸν τοσοῦτον πάταγον τῶν κυμάτων Εἰ γὰρ ἐν πλοίῳ τυγχάνοντες οἱ ἄνθρωποι καὶ ἱστίῳ κεχρημένοι.
καὶ τὸν κυβερνήτην ὁρῶντες ἐπὶ τῶν οἰάκων καθήμενον καὶ τῇ οἰκείᾳ τέχνῃ πρὸς τὴν τῶν ἀνέμων ῥύμην ἱστάμενον ἐπειδὰν ἴδωσι κυμάτων σφοδρότητα ἀποθνήσκουσι τῷ δέει καὶ περὶ αὐτῆς ὡς εἰπεῖν σωτηρίας δεδοίκασι τί ἂν εἴποι τις περὶ τοῦ δικαίου τούτου Καθάπερ γὰρ ἐν δεσμωτηρίῳ ὡς ἔφθην εἰπὼν τυγχάνων ἐν τῇ κιβωτῷ ὧδε κἀκεῖσε περιεφέρετο οὐ τὸν οὐρανὸν ἰδεῖν δυνάμενος οὐχ ἑτέρωθί που τοὺς ὀφθαλμοὺς ἀνατεῖναι ἀλλ' ἔνδον συνεχόμενος καὶ οὐδὲν ὅλως ἰδεῖν ἔχων ὃ παραμυθίαν αὐτῷ τινα φέρειν ἠδύνατο.
Ἐπὶ μὲν γὰρ τῶν τὴν θάλατταν πλεόντων κἂν τὰ κύματα κορυφωθῇ ἔξεστι καὶ εἰς τὸν οὐρανὸν ἀναβλέποντα πολλάκις καὶ κορυφὴν ὅρους θεασάμενον καὶ πόλιν μακρὰν κατοπτεύσαντα μικράν τινα παραψυχὴν λαβεῖν εἰ δὲ πολὺς καὶ ἀφόρητος ὁ χειμὼν γένοιτο ἐν δέκα ἢ ὀλίγῳ πλείοσιν ἡμέραις καὶ μετὰ τοὺς πολλοὺς χειμῶνας ἐκείνους καὶ τοὺς κινδύνους εἰς τὴν γῆν ἐκριφέντες καὶ μικρὸν ἀνέντες πάντων ἐκείνων τῶν λυπηρῶν λήθην λαμβάνουσιν.
Ἐνταῦθα δὲ οὐδὲν τοιοῦτο ἀλλ' ἐπὶ ἐνιαυτὸν ὁλόκληρον τὸ καινὸν καὶ ξένον ᾤκει δεσμωτήριον οὐδὲ τὸν ἀέρα ἀναπνεῦσαι δυνάμενος.
Πῶς γὰρ πανταχόθεν ἠσφαλισμένης τῆς κιβωτοῦ Πῶς ἀντέσχεν εἰπέ μοι πῶς διήρκεσεν Εἰ γὰρ ἀπὸ σιδήρου καὶ ἀδάμαντος αὐτοῖς συνειστήκει τὰ σώματα πῶς ἂν ἠδυνήθησαν μήτε ἀέρος ἀπολαύοντες μήτε ἀνέμου οἳ τοῦ ἀέρος οὐκ ἔλαττον τὰ σώματα ἡμέτερα ἀνακτήσασθαι πεφύκασι μήτε τοὺς ὀφθαλμοὺς ἑστιᾶσαι ἔχοντες πρὸς τὴν τοῦ οὐρανοῦ θέαν ἢ πρὸς τὴν τῶν ἀνθῶν τῶν ἀπὸ τῆς γῆς ποικιλίαν Πῶς δὲ οὐχὶ καὶ ἀπετυφλώθησαν τὰς ὄψεις ἐπὶ τοσοῦτον οὕτω διάγοντες Καὶ εἰ ἀνθρωπίνοις λογισμοῖς ταῦτα βουληθείημεν καταμαθεῖν κἀκεῖνο δεῖ ἐννοῆσαι πόθεν ὕδατος ποτίμου χορηγίαν ἔσχον ἐν τῇ κιβωτῷ διάγοντες.
Καὶ ἵνα ταῦτα παρῶ πῶς ἠδυνήθη ὁ δίκαιος οὗτος μετὰ τῶν υἱῶν καὶ τῶν γυναικῶν τὴν μετὰ τῶν ἀλόγων καὶ τῶν θηρίων καὶ τῶν λοιπῶν πτηνῶν ἀνασχέσθαι διαγωγήν πῶς ἤνεγκε τὴν δυσωδίαν πῶς ἠνέσχετο τὴν σὺν αὐτοῖς οἴκησιν Καὶ τί ταῦτα λέγω Πῶς αὐτὰ τὰ ἄλογα ἠδυνήθη ἀντισχεῖν καὶ μὴ διαφθαρῆναι ἐν τοσούτῳ μήκει χρόνου μήτε ἀέρος σπάσαι δυνάμενα μήτε κινούμενα ἀλλ' ἐν ἑνὶ τόπῳ καθειργμένα Ἴστε γὰρ ἴστε ὅτι καὶ ἐπὶ τῆς ἡμετέρας φύσεως καὶ ἐπὶ τῆς τῶν ἀλόγων κἂν ἀέρος ἀπολαύωμεν κἂν τῶν ἄλλων ἁπάντων διηνεκῶς δὲ ἑνὶ τόπῳ ὦμεν συγκεκλεισμένοι οὐδὲν τὸ κωλύον ἀπολέσθαι καὶ διαφθαρῆναι.
Πόθεν οὖν ἠδυνήθη ὁ δίκαιος οὗτος μετὰ πάντων τῶν ἐν τῇ κιβωτῷ τοσοῦτον διαρκέσαι χρόνον Οὐδαμόθεν ἑτέρωθεν ἢ ἀπὸ τῆς ἄνωθεν ῥοπῆς τῆς πάντα δυναμένης.
Αὐτὸ γὰρ τὸ τὴν κιβωτὸν ὧδε κἀκεῖσε περιφερομένην μὴ καταποντισθῆναι ὑπὸ τῆς τοσαύτης τῶν ὑδάτων φορᾶς οὐδενὸς ὄντος τοῦ κυβερνῶντος οὐ τῆς ἄνωθεν γέγονε ῥοπῆς Οὐδὲ γὰρ ἔχεις εἰπεῖν ὅτι ἐν πλοίου σχήματι ἦν ὡς δύνασθαι τέχνῃ τινὶ ἡνιοχεῖν αὐτῆς τὴν πορείαν.
Κιβωτὸς ἦν πάντοθεν πεφραγμένη καὶ διὰ τὸ πρόσταγμα τοῦ δημιουργοῦ οὐ μόνον οὐδὲν αὐτὴν ἐλυμήνατο ἡ τῶν ὑδάτων φορὰ ἀλλὰ καὶ ὑψηλοτέρα γενομένη ἐν πολλῇ ἀσφαλείᾳ καθίστη τοὺς ἐνοικοῦντας.
Ὅταν οὖν ὁ Θεὸς ἐργάσηταί τι ἀγαπητὲ μὴ βούλου λογισμοῖς ἀνθρωπίνοις ἐξετάζειν τὰ παρ' αὐτοῦ γινόμενα ὑπερβαίνει γὰρ τὴν ἔννοιαν τὴν ἡμετέραν καὶ οὐκ ἄν ποτε δυνηθείη ἀνθρωπίνη διάνοια ἐφικέσθαι καὶ καταλαβεῖν τὸν λόγον τῶν ὑπ' αὐτοῦ δημιουργηθέντων.
Διὸ προσήκει ἀκούοντας ἡμᾶς ὅτι ὁ Θεὸς προσέταξε πείθεσθαι καὶ εἴκειν τοῖς παρ' αὐτοῦ λεγομένοις.
Δημιουργὸς γὰρ ὢν τῆς φύσεως κατὰ τὸ αὐτῷ δοκοῦν ἅπαντα μεταῤῥυθμίζει καὶ μεταπλάττει.
Καὶ ἔκλεισε Κύριος ὁ Θεὸς ἔξωθεν αὐτοῦ τὴν κιβωτόν.
Πολλὴ τοῦ δικαίου τούτου ἡ ἀρετὴ καὶ τῆς πίστεως ἡ ὑπερβολή.
Αὕτη γὰρ αὕτη καὶ τεκτήνασθαι τὴν κιβωτὸν παρεσκεύασε καὶ τὴν οἴκησιν πράως ἐνεγκεῖν καὶ τῆς στενοχωρίας ἀνασχέσθαι καὶ τῆς μετὰ τῶν θηρίων διαγωγῆς καὶ τῶν ἀλόγων ἁπάντων.
Διὰ τοῦτο καὶ ὁ μακάριος Παῦλος εἰς μνήμην αὐτοῦ ἐλθὼν καὶ ἀνακηρύττων αὐτὸν ἐβόα λέγων Πίστει χρηματισθεὶς Νῶε περὶ τῶν μηδέπω βλεπομένων εὐλαβηθεὶς κατεσκεύασε κιβωτὸν εἰς σωτηρίαν τοῦ οἴκου αὐτοῦ δι' ἧς κατέκρινε τὸν κόσμον καὶ τῆς κατὰ πίστιν δικαιοσύνης ἐγένετο κληρονόμος.
Εἶδες πῶς ἡ πίστις ἡ εἰς τὸν Θεὸν καθάπερ ἄγκυρά τις ἀσφαλὴς παρεσκεύασεν αὐτὸν καὶ τῆς κιβωτοῦ τὴν κατασκευὴν ποιήσασθαι καὶ τῆς οἰκήσεως ἀνασχέσθαι Αὕτη γὰρ αὐτῷ καὶ τῆς σωτηρίας ὑπόθεσις γέγονε Δι' ἧς φησὶ κατέκρινε τὸν κόσμον καὶ τῆς κατὰ πίστιν δικαιοσύνης ἐγένετο κληρονόμος οὐκ ἐπειδὴ αὐτὸς ἔκρινεν ἀλλ' ἐπειδὴ ὁ Δεσπότης συγκρίσεως τὴν κατάκρισιν ἐπάγει τῶν γὰρ αὐτῶν ἀπολαύσαντες τῷ δικαίῳ οὐ τὴν αὐτὴν αὐτῷ μετῆλθον τῆς ἀρετῆς ὁδόν διὰ τῆς πίστεως μὲν οὖν ἣν ἐπεδείξατο κατέκρινεν ἐκείνους τοὺς πολλὴν τὴν ἀπιστίαν ἐπιδειξαμένους καὶ μὴ πιστεύσαντας τῇ προῤῥήσει.
Ἐγὼ δὲ μετὰ πάντων καὶ τοῦ δικαίου ἐκπλήττομαι τὴν ἀρετὴν καὶ τοῦ Δεσπότου τὴν ἀγαθότητα καὶ τὴν ἄφατον φιλανθρωπίαν ὅταν ἐννοήσω πῶς ἠδυνήθη μεταξὺ τῶν θηρίων διάγειν τῶν λεόντων λέγω καὶ τῶν παρδάλεων καὶ τῶν ἄρκτων καὶ τῶν λοιπῶν τῶν ἀγρίων καὶ ἀτιθάσσων.
Ἀναμνήσθητί μοι ἐνταῦθα ἀγαπητὲ τῆς ἀξίας ἧς ἀπήλαυεν ὁ πρωτόπλαστος πρὸ τῆς παρακοῆς καὶ λογίζου τοῦ Θεοῦ τὴν ἀγαθότητα.
Ἐπειδὴ γὰρ ἡ παράβασις ἐκείνου ἠκρωτηρίασε τὴν δεδομένην ἐξουσίαν εὗρε δὲ ὁ ἀγαθὸς Δεσπότης ἕτερον ἄνδρα δυνάμενον ἀνακαλέσασθαι τὴν ἀρχαίαν εἰκόνα καὶ διασώζοντα τῆς ἀρετῆς τοὺς χαρακτῆρας καὶ πολλὴν περὶ τὰς ἐντολὰς τὴν ὑπακοὴν ἐπιδεικνύμενον πάλιν εἰς τὴν ἀρχαίαν τιμὴν αὐτὸν ἀνάγει μονονουχὶ διδάσκων ἡμᾶς δι' αὐτῶν τῶν πραγμάτων τῆς ἐξουσίας τοῦ Ἀδὰμ τὸ μέγεθος ἢν εἶχε πρὸ τῆς παρακοῆς.
Ἡ ἀρετὴ τοίνυν τοῦ δικαίου ἐπιλαβομένη τῆς τοῦ Θεοῦ φιλανθρωπίας ἀνεκαλέσατο τὴν προτέραν ἀρχὴν καὶ πάλιν τὰ θηρία τὴν ὑποταγὴν ἐπεγίνωσκον.
Ἔνθα γὰρ ἂν ἴδῃ θηρία δίκαιον ἐπιλανθάνεται τῆς οἰκείας φύσεως μᾶλλον δὲ οὐ τῆς φύσεως ἀλλὰ τῆς θηριωδίας καὶ μένοντα ἐν τῇ φύσει τὴν θηριωδίαν εἰς τὴν ἡμερότητα μεταβάλλει.
Καὶ ὅρα τοῦτο ἐπὶ τοῦ Δανιὴλ γινόμενον.
Ὑπὸ γὰρ τῶν λεόντων κυκλούμενος ὥσπερ ὑπὸ προβάτων δορυφορούμενος οὕτως ἀδεῶς διῆγεν ἡ γὰρ τοῦ δικαίου παῤῥησία ἐχαλίνου τῶν θηρίων τὴν φύσιν καὶ οὐκ εἴα τὰ τῶν θηρίων αὐτοὺς ἐπιδείκνυσθαι.
Τὸν αὐτὸν δὴ τρόπον ὁ θαυμάσιος οὗτος τὴν μετὰ τῶν θηρίων διαγωγὴν μετ' εὐκολίας ἔφερε καὶ οὔτε ἡ στενοχωρία οὔτε ἡ τοῦ χρόνου παράτασις οὔτε τὸ οὕτως ἐγκεκλεῖσθαι καὶ μήτε τὸν ἀέρα ἀναπνεῖν ναρκῆσαι αὐτὸν παρεσκεύασεν ἀλλὰ τῇ πίστει τῇ εἰς τὸν Θεὸν ἅπαντα κοῦφα αὐτῷ ἐφαίνετο καὶ οὕτω διῆγεν ἐν τῷ χαλεπῷ ἐκείνῳ δεσμωτηρίῳ ὡσανεὶ ἡμεῖς ἐν λειμῶσι καὶ δενδρικοῖς τόποις.
Τὸ γὰρ ἐπίταγμα τοῦ Δεσπότου τὰ δυσχερῆ ῥᾴδια αὐτῷ φαίνεσθαι παρεσκεύασε.
Τοιοῦτον γὰρ τῶν δικαίων τὸ ἔθος ὅταν τι δι' αὐτὸν ὑπομένουσιν οὐ τῇ ὄψει τῶν γινομένων προσέχουσιν ἀλλὰ τὴν ὑπόθεσιν λογιζόμενοι μετ' εὐκολίας ἅπαντα φέρουσιν.
Ἐπεὶ καὶ Παῦλος ὁ τῶν ἐθνῶν διδάσκαλος τὰ δεσμωτήρια τὰς ἀπαγωγὰς τοὺς καθημερινοὺς κινδύνους τὰς πολλὰς ἐκείνας καὶ ἀφορήτους θλίψεις ἐλαφρὰς ἐκάλει οὐκ ἐπειδὴ τῇ φύσει τοιαῦται ἦσαν ἀλλ' ἐπειδὴ ἡ ὑπόθεσις τῶν γινομένων τοσαύτην αὐτῷ τὴν γνώμην κατεσκεύαζεν ὡς μηδὲ ἐπιστρέφεσθαι πρὸς τὰ ἐπιόντα δεινά.
Ἄκουε γὰρ αὐτοῦ λέγοντος Τὸ γὰρ παραυτίκα ἐλαφρὸν τῆς θλίψεως ἡμῶν καθ' ὑπερβολὴν αἰώνιον βάρος δόξης ἡμῖν κατεργάζεται.
Ἡ προσδοκία φησὶ τῆς μελλούσης καταλήψεσθαι δόξης καὶ τῆς διηνεκοῦς ἐκείνης ἀνέσεως κούφως ἡμᾶς ποιεῖ φέρειν τὰς ἐπαλλήλους ταύτας θλίψεις καὶ ἐλαφρὰς αὐτὰς ἡγεῖσθαι.
Εἶδες ὅπως ὑποτέμνεται ὁ πρὸς τὸν Θεὸν πόθος τὴν τῶν δεινῶν ἐπίτασιν καὶ οὐδὲ αἴσθησιν συγχωρεῖ λαβεῖν τῶν ἐπιόντων Διά τοι τοῦτο καὶ ὁ μακάριος οὗτος πάντα πράως ἔφερε τῇ πίστει τῇ εἰς τὸν Θεὸν καὶ τῇ ἐλπίδι τρεφόμενος.
Καὶ ἔκλεισε φησὶ Κύριος ὁ Θεὸς ἔξωθεν αὐτοῦ τὴν κιβωτόν.
Καὶ ἐγένετο ὁ κατακλυσμὸς τεσσαράκοντα ἡμέρας καὶ τεσσαράκοντα νύκτας ἐπὶ τῆς γῆς καὶ ἐπεφέρετο ἡ κιβωτός.
Σκόπει πάλιν πῶς τῇ διηγήσει αὔξει τὸν φόβον καὶ ἐξογκοῖ τὸ γεγενημένον.
Ἐγένετο γὰρ φησὶν ὁ κατακλυσμὸς τεσσαράκοντα ἡμέρας καὶ τεσσαράκοντα νύκτας καὶ ἐπληθύνθη τὸ ὕδωρ καὶ ἐπῆρε τὴν κιβωτὸν καὶ ὑψώθη ἀπὸ τῆς γῆς.
Καὶ ἐπεκράτει τὸ ὕδωρ καὶ ἐπληθύνετο σφόδρα ἐπὶ τῆς γῆς καὶ ἐπεφέρετο ἡ κιβωτὸς ἐπάνω τοῦ ὕδατος τὸ δὲ ὕδωρ ἐπεκράτει σφόδρα σφοδρῶς ἐπὶ τῆς γῆς.
Ὅρα πῶς ἀκριβῶς ἡμῖν διηγεῖται τὴν πολλὴν τῶν ὑδάτων φορὰν καὶ ὅτι ἐφ' ἑκάστης αὔξησιν ἐλάμβανεν ἡ πλημμύρα τῶν ὑδάτων.
Ἐπεκράτει γὰρ τὸ ὕδωρ φησὶ σφόδρα σφοδρῶς καὶ ἐπεκάλυψε πάντα τὰ ὄρη τὰ ὑψηλὰ ἃ ἦν ὑποκάτω τοῦ οὐρανοῦ.
Δεκαπέντε πήχεις ἐπάνω ὑψώθη τὸ ὕδωρ καὶ ἐπέκλυζεν ἅπαντα τὰ ὄρη.
Εἰκότως ᾠκονόμησεν ὁ φιλάνθρωπος Δεσπότης κλεισθῆναι τὴν κιβωτὸν ὥστε μὴ ὁρᾷν τὸν δίκαιον τὰ γινόμενα.
Εἰ γὰρ ἡμεῖς μετὰ τοσοῦτον ἐτῶν ἀριθμὸν καὶ μετὰ τοσαύτας γενεὰς ἀκούοντες μόνον τῆς Γραφῆς τὴν διήγησιν συστελλόμεθα καὶ ἐν ἀμηχανίᾳ γινόμεθα τί εἰκὸς ἦν τὸν δίκαιον ἐκεῖνον παθεῖν εἴ γε τοῖς ὀφθαλμοῖς ἑώρα τὴν ἄβυσσον ἐκείνην τὴν ἀφόρητον Πῶς γὰρ ἂν ἠδυνήθη κἂν πρὸς βραχὺ ἀντισχεῖν οὐχὶ δὲ εὐθέως ἐκ πρώτης ὄψεως ἂν ἐξέστη τῆς ψυχῆς ἀποστάσης καὶ μηκέτι δυνηθείσης ἐνεγκεῖν τῶν τοσούτων δεινῶν τὴν θέαν Ἐννόει γάρ μοι ἀγαπητὲ πῶς νῦν μικρᾶς ἐπομβρίας γενομένης ἐναγώνιοι γινόμεθα περὶ τοῦ παντὸς δεδοίκαμεν περὶ αὐτῆς ὡς εἰπεῖν τῆς ζωῆς ἀπαγορεύομεν.
Τί τοίνυν εἰκὸς ἦν τὸν δίκαιον ἐκεῖνον τότε παθεῖν πρὸς τοσοῦτον ὕψος ὁρῶντα τὰ ὕδατα κορυφούμενα Ἐπάνω γὰρ φησὶ τῶν ὀρέων δεκαπέντε πήχεις ὑψώθη τὸ ὕδωρ.
Ἀναμνήσθητί μοι ἐνταῦθα ἀγαπητὲ τῶν παρὰ τοῦ Δεσπότου ῥηθέντων ὅτε ἔλεγεν Οὐ μὴ καταμείνῃ τὸ Πνεῦμά μου ἐν τοῖς ἀνθρώποις τούτοις διὰ τὸ εἶναι αὐτοὺς σάρκας καὶ πάλιν Ἐφθάρη ἡ γῆ καὶ ἐπλήσθη ἡ γῆ τῆς ἀδικίας καὶ Εἶδε Κύριος τὴν γῆν καὶ ἦν κατεφθαρμένη ὅτι κατέφθειρε πᾶσα σὰρξ τὴν ὁδὸν αὐτῆς.
Ἐπεὶ τοίνυν ὁλοκλήρου καθαρσίου ἐδεῖτο ἡ οἰκουμένη καὶ ἐχρῆν αὐτὴν ἅπαντα τὸν ῥύπον ἀποκαθάρασθαι καὶ τὴν ζύμην ἅπασαν τῆς προλαβούσης πονηρίας ἀναιρεθῆναι καὶ μηδὲ ἴχνος τῆς κακίας ἀπολειφθῆναι ἀλλ' ὥσπερ ἀναστοιχείωσίν τινα γενέσθαι καθάπερ τεχνίτης ἄριστος ἐπειδὰν λάβῃ σκεῦος ὑπὸ τοῦ χρόνου παλαιωθὲν καὶ καταδαπανηθὲν ὡς εἰπεῖν ὑπὸ τοῦ ἰοῦ καὶ εἰς τὸ πῦρ ἐμβαλὼν καὶ παρασκευάσας πάντα τὸν ἰὸν ἀποθέσθαι μεταπλάττει καὶ μετασκευάζει καὶ εἰς τὴν ἀρχαίαν εὐμορφίαν ἐπανάγει οὕτω καὶ ὁ Δεσπότης ὁ ἡμέτερος ἅπασαν τὴν οἰκουμένην διὰ τοῦ τότε κατακλυσμοῦ καθάρας καὶ ὡς εἰπεῖν ἐλευθερώσας τῆς κακίας τῶν ἀνθρώπων καὶ τοῦ μολυσμοῦ καὶ τῆς φθορᾶς τῆς πολλῆς λαμπροτέραν αὐτὴν ἀπειργάσατο ἄνωθεν ἡμῖν δείξας αὐτῆς φαιδρὸν τὸ πρόσωπον καὶ οὐ συγχωρήσας οὐδὲ ἴχνος τῆς προτέρας ἀμορφίας καταλειφθῆναι.
Ὑψώθη φησὶν ἐπάνω τῶν ὀρέων δεκαπέντε πήχεις τὸ ὕδωρ.
Οὐχ ἁπλῶς ἡμῖν ταῦτα διηγεῖται ἡ Γραφὴ ἀλλ' ἵνα μάθωμεν ὅτι οὐ μόνον ἄνθρωποι καὶ κτήνη καὶ τετράποδα καὶ ἑρπετὰ ὑποβρύχια γέγονεν ἀλλὰ καὶ τὰ πετεινὰ τοῦ οὐρανοῦ καὶ ὅσα ἐν τοῖς ὄρεσι διῃτᾶτο θηρία λέγω καὶ ἕτερα ἄλογα ζῶα.
Διὰ τοῦτό φησι Καὶ ὑψώθη ἐπάνω τῶν ὀρέων δεκαπέντε πήχεις ἵνα μάθῃς ὅτι τὰ τῆς ἀποφάσεως τοῦ Δεσπότου εἰς ἔργον ἐξῆλθεν ἔλεγε γὰρ ὅτι Ἔτι ἑπτὰ ἡμέραι καὶ ἐπάγω κατακλυσμὸν ἐπὶ τὴν γῆν καὶ ἐξαλείψω ἅπασαν τὴν ἐξανάστασιν ἢν ἐποίησα ἀπὸ προσώπου τῆς γῆς ἀπὸ ἀνθρώπου ἕως κτήνους καὶ ἀπὸ ἑρπετῶν ἕως πετεινῶν τοῦ οὐρανοῦ.
Οὐχ ἵνα τοίνυν ἁπλῶς τὴν εἰς ὕψος τῶν ὑδάτων κορυφὴν ἡμᾶς διδάξῃ ἡ θεία Γραφὴ ταῦτα διηγεῖται ἀλλ' ἵνα μετὰ τούτου συνιδεῖν δυνηθῶμεν ὅτι οὐδὲν ὅλως οὐ τῶν ἀλόγων οὐ τῶν θηρίων οὐ τῶν κτηνῶν ὑπελείφθη ἀλλὰ πάντα ἐξηλείφθη μετὰ τοῦ τῶν ἀνθρώπων γένους.
Ἐπειδὴ δι' αὐτὸν ἅπαντα ταῦτα παρήχθη τούτου μέλλοντος ἀφανίζεσθαι εἰκότως καὶ ταῦτα συναπολαύει τῆς ἀπωλείας.
Εἶτα ἐπειδὴ ἐδίδαξεν ἡμᾶς εἰς ὅσον ὕψος ἐκορυφώθη τῶν ὑδάτων ἡ φύσις καὶ ὅτι ὑπερανέβη τὰς κορυφὰς τῶν ὁρέων ἑτέρους δέκα πέντε πήχεις τὴν ἑαυτῆς ἀκρίβειαν μιμουμένη πάλιν φησί Καὶ ἀπέθανε πᾶσα σὰρξ κινουμένη ἐπὶ τῆς γῆς καὶ πετεινῶν καὶ τῶν θηρίων καὶ πᾶν ἑρπετὸν κινούμενον ἐπὶ τῆς γῆς καὶ πᾶς ἄνθρωπος καὶ πάντα ὅσα ἔχει πνοὴν ζωῆς καὶ πᾶς ὃς ἦν ἐπὶ τῆς ξηρᾶς ἀπέθανεν.
Οὐχ ἁπλῶς ᾐνίξατο λέγουσα Καὶ πᾶς ὃς ἦν ἐπὶ τῆς ξηρᾶς ἀλλ' ἵνα σε διδάξῃ ὅτι πάντες μὲν ἀπολώλασιν ὁ δὲ δίκαιος μόνος μετὰ τῶν ἐν τῇ κιβωτῷ πάντων διεσώθη.
Ἐκεῖνοι γὰρ προλαβόντες κατὰ τὴν τοῦ Θεοῦ διαταγὴν καταλιπόντες τὴν ξηρὰν τὴν κιβωτὸν κατέλαβον.
Καὶ ἐξήλειψε πᾶν τὸ ἀνάστημα ὃ ἦν ἐπὶ προσώπου πάσης τῆς γῆς ἀπὸ ἀνθρώπου ἕως κτήνων καὶ ἑρπετῶν καὶ πετεινῶν τοῦ οὐρανοῦ καὶ ἐξηλείφθησαν ἀπὸ τῆς γῆς.
Ὅρα πῶς καὶ ἅπαξ καὶ δεύτερον καὶ πολλάκις τὴν πανωλεθρίαν διδάσκει τὴν γεγενημένην καὶ ὅτι οὐδὲν τῶν ὄντων διέφυγεν ἀλλὰ πάντες ὑπὸ τῶν ὑδάτων ἀπεπνίγησαν καὶ τὸ τῶν ἀνθρώπων γένος καὶ τὸ τῶν ἀλόγων.
Καὶ κατελείφθη φησὶ μόνος Νῶε καὶ οἱ μετ' αὐτοῦ ἐν τῇ κιβωτῷ.
Καὶ ὑψώθη τὸ ὕδωρ ἐπὶ τῆς γῆς ἑκατὸν πεντήκοντα ἡμέρας.
Ἐπὶ τοσαύτας φησὶν ἡμέρας ἔμεινε κορυφούμενον τὸ ὕδωρ.
Ἐννόει μοι πάλιν ἐνταῦθα τοῦ δικαίου τὴν μεγαλοψυχίαν καὶ τῆς ἀνδρείας τὴν ὑπερβολήν.
Τί οὐκ ἂν ἔπαθεν ὑπογράφων τῇ διανοίᾳ καὶ ὁρῶν ὡς εἰπεῖν τῷ λογισμῷ τὰ σώματα τὰ ἀνθρώπινα καὶ τὰ τῶν κτηνῶν τῶν καθαρῶν καὶ τῶν ἀκαθάρτων τὸν κοινὸν θάνατον ὑπομείναντα καὶ ὁμοῦ πεφυρμένα καὶ οὐδεμίαν διαφορὰν γενομένην Καὶ μετὰ τούτου πάλιν ἐπειδὰν τὸ καθ' ἑαυτὸν ἀναλογιζόμενος τὴν μόνωσιν τὴν ἐρημίαν τὴν διαγωγὴν ἐκείνην τὴν ὀδυνηρὰν καὶ οὐδεμίαν οὐδαμόθεν παραμυθίαν οὐκ ἀπὸ συντυχίας οὐκ ἀπὸ θέας ἀλλ' οὐδὲ τὸν χρόνον εἰδὼς ἀκριβῶς πόσον ἤμελλεν ἀνέχεσθαι τῆς ἐν τῷ δεσμωτηρίῳ ἐκείνῳ διαγωγῆς Ἕως γὰρ ὁ κτύπος τῶν ὑδάτων καὶ ὁ πάταγος ἦν καθ' ἑκάστην ἡμέραν ἀκμάζοντα αὐτῷ τὸ φόβον ἐνειργάζετο.
Τί γὰρ ἦν εἰκὸς αὐτὸν χρηστὸν ὑποπτεῦσαι ὁρῶντα ἐπὶ ἑκατὸν πεντήκοντα ἡμέρας ἐπὶ τῆς ταυτότητος τὰ ὕδατα μένοντα καὶ εἰς ὕψος ἐγειρόμενα καὶ οὐδὲ τὸ τυχὸν λήγοντα Ἀλλ' ὅμως ἔφερε γενναίως εἰδὼς τοῦ Δεσπότου τὸ εὐμήχανον καὶ ὅτι δημιουργὸς ὢν τῆς φύσεως ἅπαντα ποιεῖ καὶ μετασκευάζει πρὸς ὃ βούλεται καὶ οὐκ ἐδυσχέραινε πρὸς τὴν ἐκεῖσε διαγωγήν.
Ἡ γὰρ τοῦ Θεοῦ ῥοπὴ συνεφαπτομένη ἐνεύρου αὐτοῦ τὴν προθυμίαν καὶ ἀρκοῦσαν παρεῖχε παραμυθίαν οὐκ ἀφιεῖσα καταπεσεῖν τοὺς λογισμοὺς καὶ οὐδὲ ἀγεννές τι καὶ ἄνανδρον λογίσασθαι.
Ἐπειδὴ γὰρ προλαβὼν τὰ παρ' ἑαυτοῦ παρέσχε τῆς ἀρετῆς τὴν ἀκρίβειαν τῆς δικαιοσύνης τὴν ἐπίτασιν τῆς πίστεως τὴν ὑπερβολὴν καὶ τὰ παρὰ τοῦ Δεσπότου λοιπὸν αὐτῷ μετὰ δαψιλείας ἐχορηγεῖτο ἡ ὑπομονὴ ἡ ἀνδρεία τὸ πράως ἅπαντα φέρειν τὸ ἀνασχέσθαι τῆς οἰκήσεως τῆς ἐν τῇ κιβωτῷ τὸ μηδεμίαν λύμην ἐκεῖθεν δέξασθαι τὸ μὴ διαφθαρῆναι μηδὲ δυσχερᾶναι τὴν μετὰ τῶν ἀλόγων διαγωγήν.
Τοῦτον οὖν παρακαλῶ τὸν δίκαιον καὶ ἡμεῖς μιμώμεθα καὶ τὰ παρ' ἑαυτῶν σπουδάζωμεν εἰσφέρειν ἵνα ἀξίους ἑαυτοὺς κατασκευάσωμεν τῶν παρὰ τοῦ Θεοῦ δωρεῶν.
Διὰ τοῦτο γὰρ ἀναμένει τὰς παρ' ἡμῶν ἀφορμὰς ἵνα πολλὴν ἐπιδείξηται τὴν φιλοτιμίαν.
Μὴ τοίνυν διὰ ῥᾳθυμίαν ἀποστερῶμεν ἑαυτοὺς τῶν παρ' αὐτοῦ δωρεῶν.
ἀλλὰ σπεύδωμεν καὶ ἐπειγώμεθα τῆς ἀρχῆς ἐπιλαβέσθαι καὶ τῆς ὁδοῦ τῆς ἐπὶ τὴν ἀρετὴν ἅψασθαι ἵνα τῆς ἄνωθεν συμμαχίας ἀπολαύοντες καὶ πρὸς τὸ τέλος φθάσαι δυνηθῶμεν.
Οὐδὲ γὰρ οἷόν τέ τι χρηστὸν ἡμᾶς ποτε κατορθῶσαι μὴ τῆς ἄνωθεν ῥοπῆς ἀπολαύσαντας.
Καθάπερ οὖν εἰς ἄγκυραν ἀσφαλῆ καὶ βεβαίαν ἐξαρτήσαντες ἑαυτοὺς τῆς εἰς τὸν Θεὸν ἐλπίδος οὕτως ὦμεν καὶ μὴ πρὸς τὸν πόνον βλέπωμεν τῆς ἀρετῆς ἀλλὰ τὴν μετὰ τὸν πόνον ἀμοιβὴν λογιζόμενοι κούφως ἅπαντα φέρωμεν.
Ἐπεὶ καὶ ἔμπορος ἐπειδὰν τὸν λιμένα ἐκβαίνῃ καὶ τοῦ πελάγους ἐν μέσῳ γένηται οὐ τοὺς πειρατὰς καὶ τὰ ναυάγια καὶ τὰ θηρία τὰ κατὰ θάλασσαν καὶ τὰς τῶν ἀνέμων ἐμβολὰς καὶ τοὺς ἐπαλλήλους χειμῶνας καὶ ἀποτυχίας λογίζεται μόνον ἀλλὰ καὶ τὰ μετὰ τὸ διαφυγεῖν ταῦτα προσγινόμενα κέρδη καὶ τῇ ἐλπίδι τρεφόμενος ἅπαντα μετ' εὐκολίας καταδέχεται τὰ προλαβόντα μοχθηρὰ ἵνα πλείονα περιβάληται χρήματα καὶ οὕτως οἴκαδε ἐπανέλθῃ.
Καὶ ὁ γηπόνος δὲ οὐ τοὺς κατὰ τὴν γεωργίαν μόχθους ἐννοεῖ μόνον καὶ τὰς ἐπομβρίας καὶ τῆς γῆς τὴν ἀποτυχίαν καὶ τῆς ἐρυσίβης τὴν ἔφοδον καὶ τῶν ἀκρίδων τὴν λύμην ἀλλὰ καὶ τὴν ἅλω καὶ τὰ δράγματα ὑπογράφων τοῖς λογισμοῖς ἅπαντα φέρει γενναίως οὐδεμίαν τῶν πόνων αἴσθησιν λαμβάνων διὰ τὴν τῶν χρηστῶν προσδοκίαν καίτοι ἀδήλου τῆς ἐλπίδος οὔσης ἀλλ' ὅμως ταῖς χρηστοτέραις ἐλπίσι τρεφόμενος οὐκ ἀπαγορεύει πρὸς τοὺς πόνους ἀλλὰ πάντα τὰ παρ' ἑαυτοῦ εἰσφέρει ἀναμένων τῶν πόνων λαβεῖν τὰς ἀμοιβάς.
Καὶ ὁ στρατιώτης δὲ πάλιν ὅπλα περιτίθεται καὶ εἰς τὸν πόλεμον ἔξεισι καὶ οὐκ ἐννοεῖ μόνον τὰ τραύματα καὶ τὰς σφαγὰς καὶ τὰς τῶν πολεμίων ἐφόδους καὶ τὰς ἄλλας ταλαιπωρίας ἀλλὰ τὴν νίκην καὶ τὰ τρόπαια ἑαυτῷ ὑπογράφων οὕτω τὴν τῶν ὅπλων παντευχίαν περιβάλλεται καὶ ἀδηλίας πολλῆς οὔσης καὶ ἀποτυχίας πάντα τοιοῦτον ἀπωσάμενος λογισμὸν καὶ χρηστὰς ἐλπίδας ἑαυτῷ ὑπογράφων πάντα ὄκνον ἀποτίθεται καὶ λαβὼν τὰ ὅπλα πρὸς τὴν τῶν πολεμίων παράταξιν ὁρμᾷ.
Εἰ τοίνυν ἀγαπητοὶ καὶ ἔμπορος καὶ γηπόνος καὶ στρατιώτης ἔνθα καὶ ἄδηλος ἡ ἐλπὶς καὶ ἀποτυχίαι πλείους καὶ τὰ κωλύματα καθάπερ ἠκούσατε πολλὰ καὶ διάφορα καὶ ὅμως οὐδεὶς τούτων ἀπαγορεύων πρὸς τοὺς πόνους ἀφίσταται τῆς χρηστοτέρας ἐλπίδος ποίας ἂν ἡμεῖς συγγνώμης τύχοιμεν ἀποκνοῦντες πρὸς τὴν ἀρετὴν καὶ οὐχὶ πάντα πόνον αὐτομάτως καταδεχόμενοι οὕτως ἀσφαλοῦς οὔσης τῆς ἐλπίδος καὶ τοσούτων ἀποκειμένων ἡμῖν τῶν ἀγαθῶν καὶ μετὰ πολλῆς τῆς περιουσίας νικώσης τῆς ἀμοιβῆς πάντα τὰ παρ' ἡμῶν γινόμενα Ἄκουε τοίνυν τοῦ μακαρίου Παύλου λέγοντος μετὰ τοσαύτας καὶ τηλικαύτας θλίψεις καὶ τὰς ἀπαγωγὰς καὶ τὰ δεσμωτήρια καὶ τοὺς θανάτους τοὺς καθημερινούς Οὐκ ἄξια τὰ παθήματα τοῦ νῦν καιροῦ πρὸς τὴν μέλλουσαν δόξαν ἀποκαλυφθῆναι εἰς ἡμᾶς.
Κἂν καθ' ἑκάστην ἡμέραν φησὶ θανάτοις ἑαυτοὺς ἐκδῶμεν ὅπερ ἡ φύσις οὐ δέχεται εἰ καὶ ἡ γνώμη νικῶσα τὴν φύσιν διὰ τὴν τοῦ Δεσπότου φιλανθρωπίαν στεφανοῦται οὐδὲν ἄξιον ὑπομένομεν τῶν μελλόντων ἡμᾶς φησὶ διαδέχεσθαι τῶν ἀγαθῶν καὶ τῆς δόξης τῆς μελλούσης ἀποκαλύπτεσθαι εἰς ἡμᾶς.
Ὅρα πόσον τῆς δόξης τὸ μέγεθος ἧς ἀπολαύουσιν οἱ τὴν ἀρετὴν μεταδιώκοντες ὡς νικᾷν αὐτὴν πάντα ὅσαπερ ἄν τις ἐπιδείξασθαι δυνηθῇ κἂν γὰρ εἰς αὐτὴν τὴν κορυφὴν φθάσῃ καὶ οὕτω λείπεται.
Τί γὰρ τοσοῦτον ἄνθρωπος ἐπιδείξασθαι δύναται ὡς ἐπαξίως ἀθλῆσαι τῆς τοῦ Δεσπότου φιλοτιμίας Εἰ δὲ Παῦλος ὁ τοσοῦτος καὶ τηλικοῦτος ἔλεγεν Οὐκ ἄξια τὰ παθήματα τοῦ νῦν καιροῦ πρὸς τὴν μέλλουσαν δόξαν ἀποκαλύπτεσθαι εἰς ἡμᾶς ὁ λέγων Καθ' ἡμέραν ἀποθνήσκω καὶ πάλιν Περισσότερον πάντων ἐκοπίασα τί ἂν εἴποιμεν ἡμεῖς οἱ μηδὲ τὸν τυχόντα κάματον ὑπὲρ τῆς ἀρετῆς ἀναδέξασθαι βουλόμενοι ἀλλ' ἀεὶ τὴν ἄνεσιν μεταδιώκοντες καὶ τοῦτο περισκοποῦντες ὅπως μηδεμίαν πεῖραν λάβωμεν τῶν λυπηρῶν καὶ ταῦτα εἰδότες ὅτι οὐχ οἷόν τε ἑτέρως τῆς ἐκεῖ τυχεῖν ἀνέσεως μὴ πρότερον ἐνταῦθα τὸν διὰ τῆς ἀθλήσεως ποθήσαντας βίον Αἱ γὰρ θλίψεις αὗται πρόξενοι γίνονται τῆς πρὸς τὸν Θεὸν εὐαρεστήσεως καὶ τὸ μικρὸν ἐνταῦθα κάμνειν πολλὴν ἡμῖν ἐκεῖ τὴν παῤῥησίαν χαρίζεται μόνον ἐὰν βουλώμεθα κατὰ τὴν συμβολὴν τούτου τοῦ τῆς οἰκουμένης διδασκάλου πορεύεσθαι.
Ἐννόει ἀγαπητὲ ὅτι κἂν λυπηρὰ ᾖ τὰ συμπίπτοντα ἀλλὰ πρόσκαιρα τὰ μέντοι ἐκεῖ διαδεξόμενα ἡμᾶς ἀγαθὰ ἀθάνατα καὶ αἰώνια.
Τὰ γὰρ βλεπόμενα φησὶ πρόσκαιρα τὰ δὲ μὴ βλεπόμενα αἰώνια.
Ἐνέγκωμεν τοίνυν γενναίως τὰ πρόσκαιρα καὶ μὴ ἀποκάμωμεν πρὸς τοὺς τῆς ἀρετῆς πόνους ἵνα τῶν αἰωνίων ἀπολαύσωμεν καὶ ἀεὶ μενόντων ἀγαθῶν ὧν γένοιτο πάντας ἡμᾶς ἐπιτυχεῖν χάριτι καὶ φιλανθρωπίᾳ τοῦ Κυρίου ἡμῶν Ἰησοῦ Χριστοῦ μεθ' οὗ τῷ Πατρὶ ἅμα τῷ ἁγίῳ Πνεύματι δόξα κράτος τιμὴ νῦν καὶ ἀεὶ καὶ εἰς τοὺς αἰῶνας τῶν αἰώνων.
Καὶ ἐμνήσθη ὁ Θεὸς τοῦ Νῶε καὶ πάντων τῶν θηρίων καὶ πάντων τῶν κτηνῶν καὶ πάντων τῶν πετεινῶν καὶ πάντων τῶν ἑρπετῶν ὅσα ἦν μετ' αὐτοῦ ἐν τῇ κιβωτῷ.
Καὶ ἐπήγαγεν ὁ Θεὸς πνεῦμα ἐπὶ τὴν γῆν καὶ ἐκόπασε τὸ ὕδωρ.
Μεγάλη καὶ ἄφατος ἐν τοῖς πρόσφατον ἀναγνωσθεῖσι δείκνυται ἡ τοῦ Θεοῦ φιλανθρωπία καὶ τῆς ἀγαθότητος αὐτοῦ ἡ ὑπερβολὴ ἣν οὐ μόνον περὶ τὸ λογικὸν τοῦτο ζῶον ἐπιδείκνυται τὸν ἄνθρωπον λέγω ἀλλὰ καὶ περὶ τὴν τῶν ἀλόγων ζώων φύσιν.
Δημιουργὸς γὰρ τῶν ἁπάντων τυγχάνων εἰς πάντα τὰ ὑπ' αὐτοῦ δημιουργηθέντα τὴν οἰκείαν ἐκτείνει ἀγαθότητα διὰ πάντων ἡμῖν ἐνδεικνύμενος ὅσην ποιεῖται πρόνοιαν τοῦ τῶν ἀνθρώπων γένους καὶ ὅτι πάντα ἄνωθεν καὶ ἐξ ἀρχῆς ἐπραγματεύσατο διὰ τὴν σωτηρίαν τὴν ἡμετέραν.
Κἂν κολάζῃ τοίνυν κἂν τιμωρῆται ἀπὸ τῆς αὐτῆς ἀγαθότητος καὶ ταῦτα κἀκεῖνα ποιεῖ.
Οὐδὲ γὰρ πάθει καὶ ὀργῇ τὰς τιμωρίας ἐπάγει ἀλλὰ τὴν κακίαν ἐγκόψαι βουλόμενος καὶ ὥστε μὴ πάνυ αὐτὴν προβῆναι.
Ἐπεὶ καὶ νῦν ὡς ἀκούετε κατακλυσμὸν δι' οὐδὲν ἕτερον ἐπήγαγεν ἀλλὰ κηδόμενος τῶν πρὸς τοσαύτην κακίαν ἑαυτοὺς ἐκδεδωκότων.
Καὶ ποία φησὶ κηδεμονία τὸ πάντας ὑπὸ τῶν ὑδάτων ἀναιρεθῆναι Μὴ ἀπερισκέπτως φθέγγου ἄνθρωπε ἀλλ' εὐγνώμονι διανοίᾳ τὰ παρὰ τοῦ Δεσπότου γινόμενα δέχου καὶ τότε γνώσῃ ὅσης καὶ τοῦτο μάλιστα κηδεμονίας.
Τὸ γὰρ τοὺς τὰ ἀνήκεστα ἁμαρτάνοντας καὶ καθ' ἑκάστην ἡμέραν τὰ τραύματα ἐπιτείνοντας καὶ τὰ ἕλκη ἀνίατα ἐργαζομένους ἐκ τῆς κακίας ἀπαλλάττειν οὐχὶ κηδεμονίας ἦν τῆς μεγίστης Καὶ αὐτὸς δὲ ὁ τῆς τιμωρίας τρόπος οὐ πάσης γέμει φιλανθρωπίας Τὸ γὰρ τοὺς καὶ ἄνευ τούτου μέλλοντας τὸ τῆς φύσεως χρέος ἐκτίνειν οὕτως ἀλύπως ἐν μέρει τιμωρίας τὴν ζωὴν ἀποθέσθαι καὶ μήτε αἴσθησιν τοῦ γεγενημένου λαβεῖν ἀλλ' ἀνωδύνως καὶ ἀναλγητὶ τὴν τιμωρίαν δέξασθαι πόσης οὐκ ἂν εἴη σοφίας καὶ ἀγαθότητος Καὶ αὐτὸ γὰρ πάλιν εἴ τις εὐσεβεῖ λογισμῷ καταμάθοι τὸ γεγενημένον ὅτι οὐκ εἰς τοὺς τιμωρηθέντας μόνον τὰ τῆς εὐεργεσίας γέγονεν ἀλλὰ καὶ οἱ εἰς τὸ ἑξῆς μέλλοντες ἔσεσθαι δύο τὰ μέγιστα ἐντεῦθεν ἐκαρπώσαντο ἀγαθὰ τό τε μὴ ἁλῶναι ἐν τοῖς αὐτοῖς καὶ τὸ ἐκ τούτων τῶν γεγενημένων σωφρονεστέρους γεγενῆσθαι πόσην οὐκ ὤφειλον τῷ Θεῷ χάριν ὑπὲρ τούτων ὁμολογεῖν ὅτι καὶ τῇ τιμωρίᾳ ἐκείνων καὶ τῷ δέει τοῦ μὴ τὰ αὐτὰ παθεῖν σωφρονέστεροι γεγόνασιν οἱ μετὰ ταῦτα καὶ τῷ ἁπάσης τῆς κακίας καὶ πονηρίας τὴν ζύμην ἀναιρεθῆναι καὶ μηδένα καταλειφθῆναι διδάσκαλον αὐτοῖς τῆς κακίας καὶ τῆς πονηρίας Εἶδες πῶς καὶ αἱ κολάσεις αὐτοῦ καὶ αἱ τιμωρίαι εὐεργεσίαι μᾶλλόν εἰσι καὶ τὴν πρόνοιαν αὐτοῦ μάλιστα τὴν περὶ τὴν τῶν ἀνθρώπων φύσιν δεικνύουσι Καὶ εἴ τις βουληθείη ἄνωθεν καὶ ἐξ ἀρχῆς ταῦτα ἀπαριθμήσασθαι εὑρήσει ἀπὸ τοῦ αὐτοῦ σκοποῦ ἁπάσας τὰς τιμωρίας ἐπάγοντα τοῖς ἡμαρτηκόσιν.
Ἐπεὶ καὶ τὸν Ἀδὰμ ἡνίκα παρέβη οὐ κολάζων μόνον ἀλλὰ καὶ εὐεργετῶν ἐξέβαλε τοῦ παραδείσου.
Καὶ ποία φησὶν εὐεργεσία τὸ ἐκπεσεῖν τῆς ἐν τῷ παραδείσῳ διαγωγῆς Μὴ ἁπλῶς τοῖς γινομένοις πρόσεχε ἀγαπητὲ μηδὲ παρέργως τὰ παρὰ τοῦ Θεοῦ γινόμενα καταμάνθανε ἀλλὰ πρὸς τὸ βάθος κατόπτευε τῆς πολλῆς αὐτοῦ ἀγαθότητος καὶ εὑρήσεις ἅπαντα διὰ τοῦτο παρ' αὐτοῦ γινόμενα.
Εἰπὲ γάρ μοι εἰ καὶ μετὰ τὴν παράβασιν τῶν αὐτῶν ἀπήλαυσεν ὁ Ἀδὰμ ποῦ οὐκ ἂν ἐξεκυλίσθη Εἰ γὰρ μετὰ τοσαύτας παραγγελίας ἀνασχέσθαι κατεδέξατο τῆς ἀπάτης τοῦ ὄφεως καὶ τὴν ἐπιβουλὴν δέξασθαι τοῦ διαβόλου ἣν δι' αὐτοῦ προσήγαγε τῇ τῆς ἰσοθεῖας ἐλπίδι φυσήσας αὐτοὺς καὶ εἰς τὴν τῆς παραβάσεως ἁμαρτίαν ἐμβαλὼν εἰ καὶ μετὰ ταῦτα ἐπὶ τῆς αὐτῆς ἔμενεν ἀξίας καὶ διαγωγῆς πῶς οὐκ ἂν πολλῷ μᾶλλον ἀξιοπιστότερον ἡγήσατο τὸν πονηρὸν ἐκεῖνον δαίμονα τοῦ τῶν ὅλων δημιουργοῦ καὶ μείζονα τῆς οἰκείας ἀξίας πάλιν ἐφαντάσθη Καὶ γὰρ τοιαύτη τῶν ἀνθρώπων ἡ φύσις ὅταν ἁμαρτάνουσα μὴ ἀναχαιτίζηται ἀλλ' ἀδείας ἀπολαύει περαιτέρω προϊοῦσα κατὰ κρημνῶν ἄπεισιν.
Ἄλλως δὲ καὶ ἑτέρωθεν ἔχω δεῖξαι ὅτι φιλανθρωπίαν τὴν ἑαυτοῦ ἐπιδεικνύμενος καὶ ἐξελθεῖν αὐτὸν τοῦ παραδείσου προσέταξε καὶ τῷ τοῦ θανάτου ἐπιτιμίῳ ὑπεύθυνον κατέστησε τῇ μὲν ἐκβολῇ καὶ τῷ πλησίον κατοικίσαι σωφρονέστερον ἐργαζόμενος καὶ εἰς τὸ ἑξῆς ἀσφαλέστερον καὶ διὰ τῶν ἔργων αὐτὸν διδάσκων τοῦ ἀπατεῶνος τὴν ἐπιβουλήν.
Τὸ δὲ τοῦ θανάτου ἐπιτίμιον πάλιν διὰ τοῦτο ἐπήγαγεν ἵνα μὴ λοιπὸν διὰ τῆς παρακοῆς τῇ ἁμαρτίᾳ ὑπεύθυνος γεγονὼς ἀθάνατα ἁμαρτάνῃ.
Οὐ δοκεῖ οὖν σοι ταῦτα πάντα τῆς μεγίστης εἶναι φιλανθρωπίας καὶ τὸ ἐκβαλεῖν τοῦ παραδείσου καὶ τὸ τιμωρήσασθαι τῷ τοῦ θανάτου ἐπιτιμίῳ Ἔχω δὲ καὶ ἕτερόν τι προσθεῖναι.
Ποῖον δὴ τοῦτο Ὅτι καὶ ταύτην αὐτῷ τὴν ἀγανάκτησιν ἐπήγαγεν οὐκ εἰς αὐτὸν μόνον περιιστῶν τὰ τῆς εὐεργεσίας ἀλλὰ καὶ τοὺς ἑξῆς βουλόμενος διὰ τῶν εἰς ἐκεῖνον γεγενημένων σωφρονίσασθαι.
Εἰ γὰρ καὶ τούτων γενομένων ὁ ἐξ αὐτοῦ τεχθεὶς ὁ Κάϊν λέγω ὁρῶν ἐν ὀφθαλμοῖς τοῦ πατρὸς τὴν ἐκ τοῦ παραδείσου ἐκβολὴν τῆς δόξης ἐκείνης τῆς ἀφάτου τὴν ἔκπτωσιν τῆς κατάρας ἐκείνης τὸ μέγεθος τῆς λεγούσης Γῆ εἰ καὶ εἰς γῆν ἀπελεύσῃ οὐδὲ οὕτως ἐσωφρονίσθη ἀλλὰ μείζοσι κακοῖς ἑαυτὸν περιέπειρεν εἰ μὴ εἶδε τὰ εἰς τὸν πατέρα γεγενημένα ποῦ οὐκ ἂν μανίας ἤλασε Καὶ τὸ δὴ θαυμαστὸν ὅτι καὶ αὐτὸν τὸν τὰ τοιαῦτα ἡμαρτηκότα καὶ τῷ ἐναγεῖ φόνῳ τὴν δεξιὰν μολύναντα τιμωρούμενος φιλανθρωπίᾳ τὴν τιμωρίαν ἐκέρασε.
Καὶ ἵνα μάθῃς ἐκ τῶν εἰς τοῦτον γεγενημένων τῆς ἀγαθότητος τοῦ Θεοῦ τὸ μέγεθος ἡνίκα μὲν εἰς αὐτὸν ὕβρισε καὶ τὴν θυσίαν μέλλων προσάγειν πολλὴν τὴν καταφρόνησιν ἐπεδείξατο οὐκ ὀρθῶς διελὼν ἀλλ' ἁπλῶς καὶ ὡς ἔτυχε τὴν προσαγωγὴν ποιησάμενος οὐδὲν πρὸς αὐτὸν εἶπε βαρὺ οὐδὲ ἐπαχθές καίτοι γε τὸ ἁμαρτηθὲν οὐ τὸ τυχὸν ἦν ἀλλὰ καὶ σφόδρα μέγα.
Εἰ γὰρ ἀνθρώπους τοὺς ὁμογενεῖς οἱ τιμᾷν βουλόμενοι τῶν πρωτείων καὶ τῶν ἐξαιρέτων αὐτοῖς παραχωροῦσι κἀκεῖνα προσάγειν σπουδάζουσιν ἃ μάλιστα πάντων αὐτοῖς τιμιώτερα εἶναι δοκεῖ ἄνθρωπον δὲ ὄντα καὶ Θεῷ προσάγοντα πῶς οὐκ ἐχρῆν τὰ τιμιώτερα καὶ ἐξαίρετα προσάγειν Τοσοῦτον τοίνυν αὐτοῦ ἁμαρτόντος καὶ τοσαύτην ἐπιδειξαμένου τὴν καταφρόνησιν οὐκ ἀπῄτησε δίκην οὐδὲ τιμωρίαν ὑπὲρ τῶν γεγενημένων εἰσεπράξατο ἀλλ' ὡσανεὶ φίλος φίλῳ μετὰ πάσης ἡμερότητος διαλεγόμενος οὕτω διελέχθη λέγων Ἥμαρτες ἡσύχασον.
Μόνον τὸ ἁμαρτηθὲν αὐτῷ ἔδειξε καὶ συνεβούλευσε μὴ περαιτέρω προβῆναι.
Εἶδες ὑπερβολὴν ἀγαθότητος Ἀλλ' ἐπειδὴ ἐκεῖνος οὐ μόνον οὐκ ἐκέρδανέ τι ἐκ τῆς τοσαύτης ἀνεξικακίας ἀλλὰ καὶ τοῖς προλαβοῦσι μείζονα προσέθηκε καὶ ἐπὶ τὴν σφαγὴν ἠπείχθη τοῦ ἀδελφοῦ καὶ οὕτω μὲν πολλὴν εἰς αὐτὸν ἐπιδείκνυται τὴν μακροθυμίαν πυνθανόμενος πρότερον καὶ διδοὺς αὐτῷ τόπον ἀπολογίας ἐπειδὴ δὲ ἐνέμεινεν ἀναισχυντῶν τότε τὴν τιμωρίαν ἐπάγει σωφρονισμοῦ ἕνεκεν πολλὴν καὶ αὐτὴν ἔχουσαν μεμιγμένην τὴν παρ' αὐτοῦ φιλανθρωπίαν.
Ὁρᾷς πῶς ἡνίκα μὲν εἰς αὐτὸν ἥμαρτε καὶ ἁμαρτίαν οὐ τὴν τυχοῦσαν ἀπεπέμψατο ὅτε δὲ κατὰ τοῦ ἀδελφοῦ τὴν δεξιὰν ὥπλισε τότε καὶ τὴν ἐπιτίμησιν καὶ τὴν κατάραν ἐδέξατο.
Οὕτω νῦν καὶ ἡμεῖς ποιῶμεν καὶ μιμώμεθα τὸν Δεσπότην τὸν ἡμέτερον καὶ τὰ μὲν εἰς ἡμᾶς ἁμαρτήματα παραπέμπωμεν καὶ συγχωρῶμεν τοῖς εἰς ἡμᾶς πλημμελοῦσιν ὅταν δὲ εἰς τὸν Θεὸν συντείνῃ τότε δίκας ἀπαιτῶμεν.
Ἀλλ' οὐκ οἶδ' ὅπως ἀπεναντίας.
ἅπαντα διαπραττόμεθα καὶ τὰ μὲν εἰς τὸν Θεὸν διαβαίνοντα ἁμαρτήματα οὐδὲ ὅλως ἐκδικεῖν σπουδάζομεν ἂν δέ τι τῶν τυχόντων εἰς ἡμᾶς ἁμαρτηθείη τούτου σφοδροὶ γινόμεθα ἐξετασταὶ καὶ κατήγοροι οὐκ εἰδότες ὅτι ταύτῃ καὶ μειζόνως καθ' ἡμῶν μᾶλλον παροξύνομεν τὸν φιλάνθρωπον Δεσπότην.
Ὅτι γὰρ ἔθος τῷ Θεῷ τὰ μὲν εἰς αὑτὸν πολλάκις ἀποπέμπεσθαι τὰ δὲ εἰς τοὺς πλησίον γινόμενα ἁμαρτήματα ταῦτα μετὰ πολλῆς ἐκδικεῖν τῆς σφοδρότητος ἄκουε τοῦ μὲν μακαρίου Παύλου λέγοντος Εἴ τις γυναῖκα ἔχει ἄπιστον καὶ αὐτὴ συνευδοκεῖ οἰκεῖν μετ' αὐτοῦ μὴ ἀφιέτω αὐτήν.
Καὶ γυνὴ εἴ τις ἔχει ἄνδρα ἄπιστον καὶ αὐτὸς συνευδοκεῖ οἰκεῖν μετ' αὐτῆς μὴ ἀφιέτω αὐτόν.
Εἶδες πόση ἡ συγκατάβασις Κἂν Ἕλλην ᾖ φησὶ κἂν ἄπιστος καταδέχεται δὲ τὸ συνοικέσιον μὴ παραιτήσῃ.
Καὶ πάλιν Κἂν ἐθνικὴ τυγχάνῃ ἡ γυνὴ κἂν ἄπιστος βούλεται δὲ συνοικεῖν μὴ ἀπώσῃ.
Τί γὰρ φησὶν οἶδας ὦ γύναι εἰ τὸν ἄνδρα σώσεις ἢ τί οἶδας ἄνερ εἰ τὴν γυναῖκα σώσεις Ὅρα πῶς οὐ κωλύει τὸν ἀπιστοῦντα αὐτῷ ἢ τὴν ἀπιστοῦσαν καταδέχεσθαι εἰς τὸν τοῦ συνοικεσίου νόμον.
Ἄκουε δὲ πάλιν αὐτοῦ τοῦ Χριστοῦ λέγοντος τοῖς μαθηταῖς Λέγω γὰρ ὑμῖν ὅτι πᾶς ὁ ἀπολύων τὴν γυναῖκα αὐτοῦ παρεκτὸς λόγου πορνείας ποιεῖ αὐτὴν μοιχευθῆναι.
Πολλὴ τῆς φιλανθρωπίας ἡ ὑπερβολή.
Κἂν ἄπιστος ᾖ φησὶν ἢ ἐθνικὴ καταδέχεται δὲ κάτεχε ἂν δὲ εἰς σὲ ἁμάρτῃ.
καὶ τῶν συνθηκῶν ἐπιλάθηται καὶ τὴν ἑτέρων κοινωνίαν προτιμήσῃ ἔξεστί σοι ἐκβαλεῖν καὶ ἀπώσασθαι Ταῦτα λογιζόμενοι σπουδάζωμεν καὶ ἡμεῖς ἀμείβεσθαι τὸν Δεσπότην τῆς εἰς ἡμᾶς εὐνοίας καὶ ὥσπερ αὐτὸς τὰ μὲν εἰς αὐτὸν ἀποπέμπεσθαι καταδέχεται τὰ δὲ ἡμέτερα ἐκδικεῖ καὶ μετὰ πολλῆς τῆς σφοδρότητος τὸν αὐτὸν δὴ τρόπον καὶ αὐτοὶ ποιῶμεν καὶ ὅσα μὲν εἰς ἡμᾶς ἁμαρτάνουσιν οἱ πλησίον συγχωρῶμεν ὅσα δὲ εἰς τὸν Θεὸν συντείνει ταῦτα μετὰ πολλῆς τῆς σπουδῆς ἐκδικεῖν σπουδάζωμεν.
Τοῦτο γὰρ καὶ ἡμᾶς ὠφελήσει τὰ μέγιστα καὶ τοὺς τὴν διόρθωσιν δεχομένους οὐ τὰ τυχόντα ὀνίνησι.
Τάχα εἰς πολὺ μῆκος ἡμῖν ἐξετάθη σήμερον τὰ προοίμια.
Καὶ τί πάθω Οὐχ ἑκὼν τοῦτο ὑπέμεινα ἀλλ' ὑπὸ τῆς ἀκολουθίας τοῦ λόγου παρασυρείς.
Ἐπειδὴ δὲ περὶ τοῦ κατακλυσμοῦ πᾶς ὁ λόγος ἐκινήθη ἡμῖν ἀνάγκην ἔσχομεν δεῖξαι τῇ ὑμετέρᾳ ἀγάπῃ ὅτι καὶ αἱ τιμωρίαι αἱ παρὰ τοῦ Θεοῦ φιλανθρωπίαι μᾶλλόν εἰσιν ἢ τιμωρίαι ὥσπερ οὖν αὐτὸς ὁ κατακλυσμός.
Καθάπερ γὰρ πατὴρ φιλόστοργος κηδεμονίᾳ τῇ περὶ τὴν ἡμετέραν φύσιν πάντα διαπράττεται.
Ἵνα δὲ καὶ ἐκ τῶν νῦν ἡμῖν προκειμένων καὶ ἐκ τῶν σήμερον ἀναγνωσθέντων μάθητε αὐτοῦ τῆς φιλανθρωπίας τὸ μέγεθος ἀκούσωμεν αὐτῶν τῶν τῆς θείας Γραφῆς ῥημάτων.
Ἐπειδὴ γὰρ χθὲς ἐδίδαξεν ἡμᾶς ὁ μακάριος Μωϋσῆς λέγων ὅτι Ὑψώθη τὸ ὕδωρ ἐπὶ τῆς γῆς ἡμέρας ἑκατὸν πεντήκοντα  σήμερόν φησι Καὶ ἐμνήσθη ὁ Θεὸς τοῦ Νῶε καὶ πάντων τῶν θηρίων καὶ πάντων τῶν κτηνῶν καὶ πάντων τῶν πετεινῶν καὶ πάντων τῶν ἑρπετῶν ὅσα ἦν μετὰ αὐτοῦ ἐν τῇ κιβωτῷ.
Θέα μοι πάλιν τῆς θείας Γραφῆς τὴν συγκατάβασιν.
Καὶ ἐμνήσθη φησὶν ὁ Θεός.
Θεοπρεπῶς νοῶμεν ἀγαπητοὶ τὰ λεγόμενα καὶ μὴ τῇ ἀσθενείᾳ τῆς ἡμετέρας φύσεως λογιζώμεθα τῶν λέξεων τὴν παχύτητα.
Ὅσον γὰρ πρὸς τὴν ἄῤῥητον φύσιν ἐκείνην ἀνάξιον τὸ ῥῆμα ὅσον δὲ πρὸς τὴν ἡμετέραν ἀσθένειαν ἀκολούθως εἴρηται.
Ἐμνήσθη φησὶν ὁ Θεὸς τοῦ Νῶε.
Ἐπειδὴ γὰρ διηγήσατο ἡμῖν ἐν τοῖς ἤδη ῥηθεῖσι καθάπερ προλαβόντες ἐδιδάξαμεν ὑμῶν τὴν ἀγάπην ὅτι ἐν ταῖς τεσσαράκοντα ἡμέραις καὶ τοσαύταις νυξὶν ὁ ὑετὸς γέγονε καὶ ἐν ἑκατὸν πεντήκοντα ἡμέραις ἐπὶ τῆς ταυτότητος διέμεινε δέκα πέντε πήχεις ὑψούμενον ἐπάνω τῶν ὀρέων καὶ ὅτι τούτων γινομένων ὁ δίκαιος ἐν τῇ κιβωτῷ ἐτύγχανεν οὐδὲ τὸν ἀέρα ἀναπνεῖν δυνάμενος συνόντων αὐτῷ καὶ τῶν ἀλόγων ἁπάντων διὰ τοῦτό φησι Καὶ ἐμνήσθη ὁ Θεὸς τοῦ Νῶε.
Τί ἐστιν Ἐμνήσθη Ὤκτειρε φησὶν ὁ Θεὸς τὸν δίκαιον ἐν τῇ κιβωτῷ διάγοντα ἠλέησεν αὐτὸν ἐν τοσαύτῃ στενοχωρίᾳ τυγχάνοντα καὶ ἐν ἀμηχανίᾳ καθεστῶτα καὶ οὐκ εἰδότα μέχρι τίνος στήσεται τὰ δεινά.
Ἐννόει γάρ μοι ποίους ἀνεκίνει καθ' ἑαυτὸν λογισμοὺς μετὰ τὰς τεσσαράκοντα ἡμέρας καὶ τὰς τεσσαράκοντα νύκτας ἃς ἡ τῶν ὑδάτων φορὰ κατεφέρετο ὁρῶν ἐπὶ ἑκατὸν πεντήκοντα ἡμέρας ἐπὶ τοῦ αὐτοῦ μέτρου τὰ ὕδατα μένοντα καὶ οὐδὲ ὅλως λήγοντα καὶ τὸ δὴ χαλεπώτερον ὅτι οὐδὲ αὐτοῖς ὀφθαλμοῖς εἶχεν ἰδεῖν τὰ γεγενημένα ἀλλ' ἐγκεκλεισμένος καὶ οὐ δυνάμενός ποθεν τῇ ὄψει ὑποβαλεῖν τὰ κατειληφότα δεινὰ μείζονα τὴν ὀδύνην ὑπέμενε καὶ βαρύτερα καθ' ἑκάστην ἀνελογίζετο.
Ἐγὼ δὲ καὶ θαυμάζω πῶς ὑπὸ τῆς ἀθυμίας αὐτῆς οὐ κατεπόθη εἰς ἔννοιαν ἐρχόμενος καὶ τῆς ἀπωλείας τοῦ τῶν ἀνθρώπων γένους καὶ τῆς μονώσεως τῆς οἰκείας καὶ τῆς χαλεπῆς ἐκείνης διαγωγῆς.
Ἀλλ' ἡ αἰτία πάντων αὐτῷ τῶν ἀγαθῶν ἡ πίστις ἦν ἡ εἰς τὸν Θεὸν δι' ἣν καὶ ἀντεῖχε καὶ πάντα γενναίως ἔφερε καὶ τῇ ἐλπίδι τρεφόμενος οὐδενὸς ἐπῄσθετο τῶν λυπηρῶν.
Ἐπεὶ οὖν τὰ παρ' ἑαυτοῦ παρέσχε καὶ τὴν ὑπομονὴν ἐπεδείξατο καὶ δαψιλῆ τὴν πίστιν εἰσήνεγκε πολλὴν τὴν καρτερίαν ἐπιδειξάμενος σκόπει τοῦ ἀγαθοῦ Θεοῦ τὴν πολλὴν περὶ αὐτὸν φιλανθρωπίαν.
Καὶ ἐμνήσθη φησὶν ὁ Θεὸς τοῦ Νῶε.
Οὐχ ἁπλῶς εἶπε Καὶ ἐμνήσθη ἀλλ' ἐπειδὴ προλαβοῦσα ἡ θεία Γραφὴ τὴν μαρτυρίαν τὴν παρὰ τοῦ Θεοῦ δήλην ἡμῖν ἐποίησε περὶ τοῦ δικαίου λέγοντος Εἴσελθε εἰς τὴν κιβωτὸν ὅτι σε εἶδον δίκαιον ἐν τῇ γενεᾷ ταύτῃ διὰ τοῦτο νῦν φησι Καὶ ἐμνήσθη ὁ Θεὸς τοῦ Νῶε τοῦτ' ἔστι τῆς μαρτυρίας ἢν περὶ αὐτοῦ ἐποιήσατο ἀνεμνήσθη καὶ οὐ περιεῖδεν ἐπὶ πολὺ τὸν δίκαιον ἀλλὰ μέχρι τοσούτου μακροθυμήσας μέχρις ὅτε ἀντισχεῖν ἠδύνατο τότε λοιπὸν τὴν παρ' ἑαυτοῦ δωρεῖται χάριν.
Εἰδὼς γὰρ ἡμῶν τῆς φύσεως τὴν ἀσθένειαν ἐπειδὰν συγχωρήσῃ πειρασμόν τινα ἐπενεχθῆναι μέχρι τοσούτου ἀφίησι μέχρις ὅτε οἶδε δυναμένους ὑπενεγκεῖν ἵνα καὶ ἡμῖν τῆς καρτερίας ἀρκοῦσαν τὴν ἀμοιβὴν χαρίσηται καὶ τὴν οἰκείαν φιλανθρωπίαν ἐπιδείξηται καθάπερ καὶ Παῦλός φησι Πιστὸς δὲ ὁ Θεὸς ὃς οὐκ ἐάσει ὑμᾶς πειρασθῆναι ὑπὲρ ὃ δύνασθε ἀλλὰ ποιήσει σὺν τῷ πειρασμῷ καὶ τὴν ἔκβασιν τοῦ δύνασθαι ὑμᾶς ὑπενεγκεῖν.
Ἐπεὶ οὖν καὶ ὁ δίκαιος οὗτος τὴν καρτερίαν καὶ τὴν ὑπομονὴν ἐπεδείξατο πίστει τῇ εἰς τὸν Θεὸν τὴν ἐν τῇ κιβωτῷ οἴκησιν ἀνασχόμενος Καὶ ἐμνήσθη φησὶν ὁ Θεὸς τοῦ Νῶε.
Εἶτα ἵνα μάθῃς αὐτοῦ τῆς φιλανθρωπίας τὴν ἄβυσσον προσέθηκεν ἡ θεία Γραφή Καὶ πάντων τῶν θηρίων καὶ πάντων τῶν κτηνῶν καὶ πάντων τῶν πετεινῶν καὶ πάντων τῶν ἑρπετῶν ὅσα ἦν μετ' αὐτοῦ ἐν τῇ κιβωτῷ.
Ὅρα πῶς ἅπαντα διὰ τὴν εἰς τὸν ἄνθρωπον τιμὴν ἐργάζεται.
Καθάπερ γὰρ ἐπὶ τῶν ἀπολωλότων ὑπὸ τοῦ κατακλυσμοῦ ἀνθρώπων μετ' ἐκείνων καὶ τὴν τῶν ἀλόγων ζώων φύσιν ἅπασαν διέφθειρεν οὕτω καὶ ἐνταῦθα μέλλων τὴν οἰκείαν φιλανθρωπίαν ἐπιδείκνυσθαι περὶ τὸν δίκαιον διὰ τὴν εἰς αὐτὸν τιμὴν καὶ περὶ τὴν τῶν ἀλόγων φύσιν καὶ τὰ θηρία καὶ τὰ πετεινὰ καὶ τὰ ἑρπετὰ ἐκτείνει αὐτοῦ τὴν ἀγαθότητα.
Καὶ ἐμνήσθη φησὶν ὁ Θεὸς τοῦ Νῶε καὶ πάντων τῶν θηρίων καὶ πάντων τῶν κτηνῶν καὶ τῶν ἑρπετῶν καὶ ὅσα ἦν μετ' αὐτοῦ ἐν τῇ κιβωτῷ.
Καὶ ἐπήγαγεν ὁ Θεὸς πνεῦμα ἐπὶ τὴν γῆν καὶ ἐκόπασε τὸ ὕδωρ.
Μνησθεὶς φησὶ τοῦ Νῶε καὶ τῶν μετ' αὐτοῦ ὄντων ἐν τῇ κιβωτῷ προσέταξεν ἐπισχεθῆναι τῶν ὑδάτων τὴν φορὰν ἵνα κατὰ μικρὸν τὴν οἰκείαν ἐπιδείξηται φιλανθρωπίαν καὶ λοιπὸν τὸν δίκαιον ἀναπνεῦσαι ποιήσῃ καὶ τῆς τῶν λογισμῶν ταραχῆς ἐλευθερώσας εἰς γαλήνην αὐτὸν καταστήσῃ χαρισάμενος καὶ τοῦ φωτὸς τὴν ἀπόλαυσιν καὶ τοῦ ἀέρος τὴν ἀναπνοήν.
Καὶ ἐπήγαγεν ὁ Θεὸς φησὶ πνεῦμα ἐπὶ τὴν γῆν καὶ ἐκόπασε τὸ ὕδωρ.
Καὶ ἐπεκαλύφθησαν αἱ πηγαὶ τῆς ἀβύσσου καὶ οἱ καταῤῥάκται τοῦ οὐρανοῦ.
Ὅρα πῶς ἀνθρωπίνως ἡμῖν ἅπαντα διαλέγεται.
Ἐπεκαλύφθησαν γὰρ φησὶν αἱ πηγαὶ τῆς ἀβύσσου καὶ οἱ καταῤῥάκται τοῦ οὐρανοῦ καὶ συνεσχέθη ὁ ὑετὸς τοῦ οὐρανοῦ μονονουχὶ λέγουσα ὅτι ἔδοξε τῷ Δεσπότῃ καὶ πάλιν ἐπὶ τῆς οἰκείας χώρας τὰ ὕδατα ἔμεινε καὶ οὐκ ἔτι πλεονασμὸς ἐγένετο ἀλλὰ κατὰ μικρὸν ἔληγε.
Καὶ ἐνεδίδου τὸ ὕδωρ πορευόμενον ἀπὸ τῆς γῆς καὶ ἠλαττοῦτο τὸ ὕδωρ μετὰ πεντήκοντα καὶ ἑκατὸν ἡμέρας.
Ποῖος λογισμὸς τοῦτο καταλαβεῖν ἂν δυνηθείη ποτέ Ἔστω ὁ ὑετὸς ἐπεσχέθη αἱ πηγαὶ οὐκέτι πλεονασμὸν εἰργάσαντο καὶ οἱ καταῤῥάκται τοῦ οὐρανοῦ ἐπεσχέθησαν τὸ ὕδωρ τὸ τοσοῦτον πῶς ἔληξε Πάντα ἄβυσσος ἦν.
Πῶς οὖν ἡ τοσαύτη τῶν ὑδάτων ῥύμη ἀθρόον ἐλάττων ἐγίνετο Τίς ἂν τοῦτο ἀνθρωπίνῳ λογισμῷ εὑρεῖν δυνηθείη ποτέ Τί οὖν ἔστιν εἰπεῖν Τὸ τοῦ Θεοῦ πρόσταγμα ἦν τὸ ἐργαζόμενον τὰ πάντα.
Μὴ τοίνυν ἡμεῖς περιεργαζώμεθα τὸ πῶς ἀλλὰ τοῦτο μόνον πιστεύωμεν ὅτι ἐκέλευσε καὶ ὑψώθη ἡ ἄβυσσος προσέταξε καὶ πάλιν τὴν οἰκείαν ἐπέσχε φορὰν καὶ πρὸς τὸν οἰκεῖον τόπον ὑπανεχώρησεν ὃν αὐτὸς οἶδε μόνος ὁ δημιουργήσας αὐτὴν Δεσπότης.
Καὶ ἐκάθισε φησὶν ἡ κιβωτὸς ἐν τῷ ἑβδόμῳ μηνὶ ἑβδόμῃ καὶ εἰκάδι τοῦ μηνὸς ἐπὶ τὰ ὄρη τὰ Ἀραράτ.
Τὸ δὲ ὕδωρ ἠλαττοῦτο ἕως τοῦ δεκάτου μηνός καὶ ὤφθησαν αἱ κεφαλαὶ τῶν ὀρέων ἐν τῷ δεκάτῳ μηνὶ τῇ πρώτῃ τοῦ μηνός.
Σκόπει πῶς ἀθρόον ἡ μεταβολὴ γέγονε καὶ πόσον ἔληξεν ἡ τῶν ὑδάτων φύσις ὡς ἐπὶ τὰ ὄρη τὴν κιβωτὸν καθίσαι.
Ἀνωτέρω γὰρ εἰποῦσα ἡ Γραφὴ ὅτι δέκα πέντε πήχεις ἐπάνω τῶν ὀρέων ὑψώθη τὸ ὕδωρ νῦν φησιν ὅτι ἐκάθισεν ἡ κιβωτὸς ἐπὶ τὰ ὄρη τὰ Ἀραρὰτ καὶ κατὰ μικρὸν λοιπὸν μέχρι τοῦ δεκάτου μηνὸς ἠλαττοῦτο καὶ τότε τῷ δεκάτῳ μηνὶ ὤφθησαν αἱ κεφαλαὶ τῶν ὀρέων.
Ἐννόει μοι τοῦ δικαίου τὴν εὐτονίαν πῶς διήρκεσεν ἐν τοσούτοις μησὶ καθάπερ ἐν σκότῳ κατακεκλεισμένος.
Καὶ ἐγένετο φησὶ μετὰ τὰς τεσσαράκοντα ἡμέρας καὶ ἀνέῳξε Νῶε τὴν θυρίδα τῆς κιβωτοῦ ἣν ἐποίησε καὶ ἀπέστειλε τὸν κόρακα ἰδεῖν εἰ κεκόπακε τὸ ὕδωρ.
Ὅρα τὸν δίκαιον οὐδέπω τολμῶντα κατοπτεῦσαι δι' ἑαυτοῦ ἀλλὰ τὸν κόρακα ἀπέστειλε δι' ἐκείνου μαθεῖν βουλόμενος εἴ τινα ἔστι προσδοκῆσαι χρηστὴν μεταβολήν Καὶ ἐξελθὼν φησὶν οὐκ ἀνέστρεψεν ἕως τοῦ ξηρανθῆναι τὸ ὕδωρ ἀπὸ τῆς γῆς.
Οὐκ ἐπειδὴ μετὰ ταῦτα ἀνέστρεψε τὸ Ἕως προσέθηκεν ἡ θεία Γραφή ἀλλ' ἰδίωμα τοῦτό ἐστι τῆς θείας Γραφῆς.
Καὶ πολλαχοῦ ἄν τις εὕροι ταύτην τὴν συνήθειαν καὶ ἐνῆν πολλὰ τοιαῦτα εὑρεῖν καὶ παραγαγεῖν εἰς μέσον ἀλλ' ἵνα μὴ πάντα παρ' ἡμῶν μανθάνοντες ῥᾳθυμότεροι γίνησθε.
ὑμῖν καταλιμπάνομεν διερευνᾶσθαι τὴν Γραφὴν καὶ εὑρεῖν ὅπου τοῖς ἰδιώμασι τούτοις κέχρηται.
Τέως δὲ ἡμᾶς ἀναγκαῖον εἰπεῖν τὴν αἰτίαν δι' ἣν οὐκ ἀνέστρεψε τὸ ὄρνεον.
Ἴσως ληξάντων τῶν ὑδάτων ἀκάθαρτον ὂν τὸ ὄρνεον καὶ σώμασιν ἐντυχὸν τοῖς τε ἀνθρωπίνοις τοῖς τε τῶν ἀλόγων καὶ τὴν κατάλληλον εὑρὸν ἑαυτῷ τροφὴν ἐναπέμεινεν ὅπερ καὶ αὐτὸ οὐ μικρὸν ἐγίνετο τῷ δικαίῳ τεκμήριον τῆς χρηστῆς ἐλπίδος.
Εἰ γὰρ μὴ τοῦτο ἦν μηδὲ εὗρε μικράν τινα παραμυθίαν ὑπέστρεψεν ἄν.
Καὶ ὅτι τοῦτό ἐστιν ἀληθὲς ἐντεῦθεν λοιπὸν τὴν χρηστὴν προσδοκίαν ἐσχηκὼς ὁ δίκαιος ἐκπέμπει τὴν περιστερὰν ὄρνεον ἥμερον καὶ φιλοσύνηθες καὶ πολλὴν εὐγνωμοσύνην ἐπιδεικνύμενον καὶ οὐκ ἀνεχόμενον ἕτερόν τι σιτεῖσθαι ἢ σπέρματα τῶν γὰρ καθαρῶν τυγχάνει.
Καὶ ἀπέστειλε τὴν περιστερὰν φησὶ παρ' αὐτοῦ ἰδεῖν εἰ κεκόπακε τὸ ὕδωρ ἀπὸ προσώπου τῆς γῆς.
Καὶ μὴ εὑροῦσα ἡ περιστερὰ ἀνάπαυσιν τοῖς ποσὶν αὐτῆς ὑπέστρεψε πρὸς αὐτὸν εἰς τὴν κιβωτὸν ὅτι ὕδωρ ἦν ἐπὶ πᾶν τὸ πρόσωπον τῆς γῆς.
Ἄξιον ἐνταῦθα διερευνήσασθαι πῶς ἀνωτέρω εἰποῦσα ἡ ἁγία Γραφὴ ὅτι αἱ κεφαλαὶ τῶν ὀρέων ὤφθησαν νῦν φησιν ὅτι οὐχ εὑροῦσα ἡ περιστερὰ ἀνάπαυσιν ὑπέστρεψε πρὸς αὐτὸν εἰς τὴν κιβωτὸν ὅτι τὸ ὕδωρ ἦν ἐπὶ πᾶν τὸ πρόσωπον τῆς γῆς.
Μετὰ ἀκριβείας ἀναγνῶμεν τὸ εἰρημένον καὶ εἰσόμεθα τὴν αἰτίαν.
Οὐ γὰρ εἶπεν ἁπλῶς Οὐχ εὑροῦσα ἀνάπαυσιν ἀλλὰ Τοῖς ποσὶν αὐτῆς προσέθηκεν ἵνα διδάξῃ ἡμᾶς ὅτι εἰ καὶ ἔληξεν ἐκ μέρους τὰ ὕδατα καὶ αἱ κεφαλαὶ τῶν ὀρέων ὤφθησαν ἀλλ' ἔτι ἀπὸ τῆς πλησμονῆς τῶν ὑδάτων καὶ αὐταὶ τῶν ὀρέων αἱ κεφαλαὶ βορβορώδεις ἢ τελματώδους ἰλύος ἦσαν πεπληρωμέναι.
Διὸ οὐδὲ στῆναί που ἰσχύσασα ἡ περιστερὰ οὐδὲ τροφὴν κατάλληλον εὑρεῖν δυναμένη ὑπέστρεψε διὰ τῆς ἐπανόδου διδάσκουσα τὸν δίκαιον ὡς ἔτι πολλὴ τῶν ὑδάτων ἐστὶν ἡ φορά.
Καὶ ἐκτείνας φησὶ τὴν χεῖρα ἔλαβεν αὐτὴν καὶ εἰσήγαγεν αὐτὴν πρὸς ἑαυτὸν εἰς τὴν κιβωτόν.
Εἶδες πόση τοῦ ὀρνέου ἡ εὐγνωμοσύνη πῶς ἐπανελθοῦσα διὰ τῆς παρουσίας ἐδίδασκε τὸν δίκαιον ἔτι τινὰ μικρὰν μακροθυμίαν ἐνδείξασθαι Διὸ Καὶ ἐπισχὼν φησὶν ἔτι ἑπτὰ ἡμέρας ἐξαπέστειλε τὴν περιστερὰν ἐκ τῆς κιβωτοῦ.
Καὶ ἀνέστρεψε πρὸς αὐτὸν ἡ περιστερὰ πρὸς ἑσπέραν καὶ εἶχε φύλλον ἐλαίας κάρφος ἐν τῷ στόματι αὐτῆς.
Οὐχ ἁπλῶς ἐνταῦθα οὐδὲ εἰκῇ κεῖται τὸ Πρὸς ἑσπέραν ἀλλ' ἵνα μάθωμεν ὅτι διὰ πάσης τῆς ἡμέρας διατραφεῖσα καὶ εὑροῦσά τινα κατάλληλον δίαιταν κατὰ τὴν ἑσπέραν ἐπανῆλθεν ἐπὶ τοῦ στόματος φέρουσα κάρφος ἐλαίας.
Τοιοῦτον γὰρ τὸ ζῶον ἥμερον καὶ ἀεὶ τὴν συνήθειαν ἐπιζητοῦν διά τοι τοῦτο καὶ ὑπέστρεψε καὶ διὰ τοῦ κάρφους τῆς ἐλαίας πολλὴν παραμυθίαν ἐκόμισε τῷ δικαίῳ.
Ἀλλ' ἴσως ἄν τις εἴποι καὶ πόθεν εὗρε τὸ φύλλον τῆς ἐλαίας Τὸ μὲν πᾶν ἐγίνετο τῆς τοῦ Θεοῦ οἰκονομίας καὶ τὸ εὑρεθῆναι καὶ τὸ τὴν περιστερὰν λαβοῦσαν ἐπὶ τοῦ στόματος ἐπανελθεῖν πάλιν πρὸς τὸν δίκαιον ἄλλως δὲ καὶ τὸ δένδρον ἀειθαλές ἐστι καὶ εἰκὸς τῶν ὑδάτων ὑπονοστησάντων ἔτι τὸ δένδρον τὴν τῶν φύλλων ἔχειν κόμην.
Καὶ ἐπισχὼν φησὶν ἔτι ἑπτὰ ἡμέρας ἑτέρας ἐξαπέστειλε τὴν περιστερὰν καὶ οὐ προέθετο τοῦ ἐπιστρέψαι πρὸς αὐτὸν ἔτι.
Ὅρα διὰ πάντων τὸν δίκαιον ἱκανὴν παραμυθίαν λαμβάνοντα.
Ὥσπερ γὰρ ἐπανελθούσης αὐτῆς καὶ ἐπὶ τοῦ στόματος φερούσης τὸ φύλλον τῆς ἐλαίας χρηστὰς εἶχε τὰς ἐλπίδας οὕτω καὶ νῦν τὸ ἐξελθοῦσαν μὴ ὑποστρέψαι πάλιν δεῖγμα μέγιστον αὐτῷ παρεῖχε τοῦ πολλὴν αὐτὴν εὑρηκέναι τὴν ἄνεσιν καὶ λῆξιν γεγενῆσθαι τῶν ὑδάτων παντελῆ.
Καὶ ὅτι τοῦτό ἐστιν ἀληθὲς ἄκουσον τῶν ἑξῆς.
Καὶ ἐγένετο φησὶ τῷ ἑνὶ καὶ ἑξακοσιοστῷ ἔτει ἐν τῇ ζωῇ τοῦ Νῶε τοῦ πρώτου μηνὸς ἐξέλιπε τὸ ὕδωρ ἀπὸ προσώπου τῆς γῆς.
Καὶ ἀπεκάλυψε Νῶε τὴν στέγην τῆς κιβωτοῦ ἣν ἐποίησε καὶ εἶδεν ὅτι ἐξέλιπε τὸ ὕδωρ ἀπὸ προσώπου τῆς γῆς.
Πάλιν ἐνταῦθα ἔπεισί μοι θαυμάζειν καὶ ἐκπλήττεσθαι καὶ τοῦ δικαίου τὴν ἀρετὴν καὶ τοῦ Θεοῦ τὴν φιλανθρωπίαν.
Πῶς γὰρ εἰπέ μοι μετὰ τοσοῦτον χρόνον προσβαλὼν τῷ ἀέρι καὶ τὰς ὄψεις ἀνατείνας εἰς τὴν τοῦ οὐρανοῦ θέαν οὐκ ἀπετυφλώθη καὶ ἐπηρώθη τὰς ὄψεις Ἴστε γὰρ ἴστε ὅτι μάλιστα τοῦτο πάσχειν ἔθος τοῖς ἀνθρώποις κἂν πρὸς βραχὺ μέρος τῆς ἡμέρας ἐν σκοτεινοῖς τόποις καὶ ζοφωδεστέροις διάγοντες πρὸς τὴν τοῦ φωτὸς ἀθρόον αὐγὴν ἀτενίσαι βουληθῶσιν.
Ἀλλ' ὁ δίκαιος οὗτος ἐν ἐνιαυτῷ ὁλοκλήρῳ καὶ ἐν τοσούτοις μησὶ καθάπερ ἐν σκότῳ διάγων ἐν τῇ κιβωτῷ καὶ νῦν ἀθρόον πρὸς τὴν τοῦ φωτὸς αὐγὴν ἐπιδὼν οὐδὲν τοιοῦτον ἔπασχεν.
Ἡ γὰρ τοῦ Θεοῦ χάρις ἦν μετὰ τῆς παρασχεθείσης αὐτῷ ὑπομονῆς ἡ καὶ τοῦ σώματος τὰς αἰσθήσεις ἰσχυρὰς ἀπεργαζομένη καὶ ἀνωτέρας τῶν σωματικῶν ἀναγκῶν ταύτας ποιοῦσα.
Ἐν δὲ τῷ δευτέρῳ μηνὶ ἐξηράνθη ἡ γῆ ἑβδόμῃ καὶ εἰκάδι τοῦ μηνός.
Οὐχ ἁπλῶς τὴν τοσαύτην ἀκρίβειαν ποιεῖται ἡ θεία Γραφὴ ἀλλ' ἵνα μάθωμεν ὅτι μέχρι μιᾶς ἡμέρας τοῦ ἐνιαυτοῦ ἐκείνου ἡ συμπλήρωσις γεγένηται καθ' ὃν τοῦ δικαίου ἐδείχθη ἡ ὑπομονὴ καὶ τῆς οἰκουμένης ἁπάσης τὸ καθάρσιον γέγονεν.
Εἶτα ἐπειδὴ καθάπερ τινὰ ῥύπον ἀπεπλύνατο ἡ κτίσις ἅπασα ἀποθεμένη τὴν ἅπασαν κηλῖδα ἣν ἡ τῶν ἀνθρώπων κακία ἐν αὐτῇ κατεσκεύασε καὶ φαιδρὸν αὐτῆς γέγονε τὸ πρόσωπον τότε λοιπὸν προστάττει τὸν δίκαιον ἐξελθεῖν ἐκ τῆς κιβωτοῦ καὶ ἐλευθεροῖ αὐτὸν τοῦ χαλεποῦ ἐκείνου δεσμωτηρίου καί φησιν Εἶπε Κύριος ὁ Θεὸς τῷ Νῶε Ἔξελθε σὺ καὶ οἱ υἱοί σου καὶ ἡ γυνή σου καὶ αἱ γυναῖκες τῶν υἱῶν σου μετὰ σοῦ καὶ πάντα τὰ θηρία ὅσα ἐστὶ μετὰ σοῦ καὶ πᾶσα σὰρξ ἀπὸ πετεινῶν ἕως κτηνῶν καὶ πᾶν ἑρπετὸν κινούμενον ἐπὶ τῆς γῆς ἐξάγαγε μετὰ σεαυτοῦ καὶ αὐξάνεσθε καὶ πληθύνεσθε ἐπὶ τῆς γῆς.
Σκόπει Θεοῦ ἀγαθότητα πῶς διὰ πάντων παραμυθεῖται τὸν δίκαιον.
Ἐπειδὴ γὰρ προσέταξεν αὐτὸν ἐξελθεῖν ἐκ τῆς κιβωτοῦ καὶ τοὺς υἱοὺς καὶ τὴν γυναῖκα καὶ τὰς γυναῖκας τῶν υἱῶν αὐτοῦ καὶ τὰ θηρία πάντα ἵνα μὴ καὶ αὐτὸ τοῦτο πάλιν πολλὴν αὐτῷ κατασκεδάσῃ τὴν ἀθυμίαν καὶ ἐναγώνιον αὐτὸν καταστήσῃ λογιζόμενον ὡς ἐν ἐρημίᾳ ἔσται ἐν τοσούτῳ πλάτει τῆς γῆς μόνος οἰκῶν οὐδενὸς ὄντος ἑτέρου εἰπὼν ἔξελθε ἐκ τῆς κιβωτοῦ καὶ ἐξάγαγε ἅπαντα μετὰ σεαυτοῦ προσέθηκε Καὶ αὐξάνεσθε καὶ πληθύνεσθε ἐπὶ τῆς γῆς.
Ὅρα πῶς πάλιν ἄνωθεν ὁ δίκαιος οὗτος ἐκείνην δέχεται τὴν εὐλογίαν ἣν πρὸ τῆς παραβάσεως ὁ Ἀδὰμ ἐδέξατο.
Ὥσπερ γὰρ ἡνίκα ἐκεῖνος ἐδημιουργήθη ἤκουσε Καὶ εὐλόγησεν αὐτοὺς ὁ Θεὸς λέγων Αὐξάνεσθε καὶ πληθύνεσθε καὶ κατακυριεύσατε τῆς γῆς οὕτω καὶ οὗτος νῦν Αὐξάνεσθε καὶ πληθύνεσθε ἐπὶ τῆς γῆς.
Ὥσπερ γὰρ ἐκεῖνος ἀρχὴ καὶ ῥίζα γέγονε πάντων τῶν γεγονότων πρὸ τοῦ κατακλυσμοῦ οὕτω καὶ ὁ δίκαιος οὗτος ζύμη τις καὶ ἀρχὴ καὶ ῥίζα γίνεται πάντων τῶν μετὰ τὸν κατακλυσμόν.
Καὶ ἐντεῦθεν λοιπὸν τὰ τῆς τῶν ἀνθρώπων συστάσεως ἀρχὴν λαμβάνει καὶ ἡ κτίσις ἅπασα τὸν οἰκεῖον ἀπολαμβάνει κόσμον ἥ τε γῆ πρὸς καρποφορίαν διεγειρομένη καὶ τὰ ἄλλα πάντα ὅσα διὰ τὴν τοῦ ἀνθρώπου ὑπηρεσίαν ἐδημιουργήθη.
Καὶ ἐξῆλθε Νῶε φησὶ καὶ ἡ γυνὴ αὐτοῦ καὶ οἱ υἱοὶ αὐτοῦ καὶ αἱ γυναῖκες τῶν υἱῶν αὐτοῦ μετ' αὐτοῦ καὶ πάντα τὰ θηρία καὶ πάντα τὰ κτήνη καὶ πᾶν πετεινὸν καὶ πᾶν ἑρπετὸν κινούμενον ἐπὶ τῆς γῆς κατὰ γένος αὐτῶν ἐξῆλθον ἐκ τῆς κιβωτοῦ.
Κατὰ τὸ τοῦ Δεσπότου φησὶ πρόσταγμα δεξάμενος τὴν εὐλογίαν τὴν λέγουσαν Αὐξάνεσθε καὶ πληθύνεσθε ἐξῆλθεν ἐκ τῆς κιβωτοῦ μετὰ τῶν ἄλλων ἁπάντων.
Καὶ ἦν λοιπὸν ἐν πάσῃ τῇ γῇ ὁ δίκαιος μόνος διάγων μετὰ τῆς γυναικὸς καὶ τῶν παιδίων καὶ τῶν τούτων γυναικῶν.
Καὶ εὐθέως ἐξελθὼν τὴν οἰκείαν εὐγνωμοσύνην ἐπιδείκνυται καὶ ὑπέρ τε τῶν παρεληλυθότων ὑπέρ τε τῶν μελλόντων τὰς εὐχαριστίας ἀναφέρει τῷ ἑαυτοῦ Δεσπότῃ.
Ἀλλ' εἰ δοκεῖ ἵνα μὴ μακρὸν ποιῶμεν τὸν λόγον εἰς τὴν ἑξῆς ταμιευσώμεθα τὰ κατὰ τὴν εὐγνωμοσύνην τοῦ δικαίου μέχρι τούτου στήσαντες τὸν λόγον καὶ παρακαλέσαντες ὑμῶν τὴν ἀγάπην διηνεκῶς τοῦτον τὸν μακάριον ἐν διανοίᾳ περιστρέφειν καὶ τῆς ἀρετῆς αὐτοῦ μετὰ ἀκριβείας τὴν εὐμορφίαν καταμανθάνειν καὶ ζηλωτὰς αὐτοῦ γίνεσθαι.
Σκόπει γάρ μοι πόσος αὐτοῦ τῆς ἀρετῆς ὁ πλοῦτος ὅτι σήμερον ἐν τοσαύταις ἡμέραις τὰ κατ' αὐτὸν διηγούμενοι οὐδέπω καὶ νῦν τέλος ἐπιθεῖναι ἰσχύσαμεν τῇ κατ' αὐτὸν ὑποθέσει.
Καὶ τί λέγω τέλος ἐπιθεῖναι Ὅσα ἂν εἴπωμεν οὐ δυνάμεθα ἐφικέσθαι ἀλλὰ κἂν ἡμεῖς πολλὰ δυνηθῶμεν εἰπεῖν κἂν οἱ μεθ' ἡμᾶς οὐδὲ οὕτω πρὸς τὸ τέλος φθάσαι δυνησόμεθα τοσοῦτόν ἐστιν ἀρετή.
Ἐὰν γὰρ βουληθῶμεν ἅπασαν ἡμῶν τὴν φύσιν οὗτος παιδεῦσαι δυνήσεται καὶ πρὸς τὸν τῆς ἀρετῆς ζῆλον ἐναγαγεῖν.
Ὅταν γὰρ καὶ μεταξὺ τοσούτων πονηρῶν ἀναστρεφόμενος οὗτος ὁ δίκαιος καὶ μηδένα ἔχων εὑρεῖν ὁμότροπον πρὸς τοσοῦτον μέτρον εὑρέθη φθάνων τῆς ἀρετῆς τίς ἡμῖν ἔσται ἀπολογία τοῖς μηδὲ τοσαῦτα κωλύματα ἔχουσι καὶ ῥᾳθυμοῦσι πρὸς τὴν ταύτης κατόρθωσιν Μὴ γάρ μοι τὴν ἐν τοῖς πεντακοσίοις ἔτεσι διαγωγὴν λέγε μόνον ὅτι κωμῳδούμενος καὶ χλευαζόμενος διετέλει ὑπὸ τῶν τὴν κακίαν μετιόντων ἀλλὰ καὶ τὴν ἐν τῇ κιβωτῷ διατριβήν.
Ὁ γὰρ ἐνιαυτὸς ἐκεῖνος ἀντίῤῥοπος εἶναί μοι δοκεῖ τοῦ παντὸς χρόνου τοσαύτην ἐκεῖ τὴν θλίψιν ὑπομένειν ὁ δίκαιος ἠναγκάζετο ἐν στενοχωρίᾳ τοιαύτῃ τυγχάνων καὶ μηδὲ ἀναπνεῖν δυνάμενος καὶ τῆς μετὰ τῶν θηρίων καὶ τῶν ἀλόγων διαγωγῆς ἀνεχόμενος καὶ διὰ πάντων δεικνὺς αὐτοῦ τῆς γνώμης τὸ στεῤῥὸν καὶ τὸ ἀκλινὲς τῆς προαιρέσεως καὶ τὴν πίστιν ἣν περὶ τὸν Θεὸν ἐπεδείκνυτο δι' ἣν πάντα πράως καὶ κούφως ἔφερε.
Δία τοι τοῦτο ἐπειδὴ τὰ παρ' αὐτοῦ πάντα εἰσήνεγκε καὶ τῶν παρὰ τοῦ Θεοῦ μετὰ δαψιλείας ἀπήλαυσεν.
Εἰ γὰρ καὶ στενοχωρίαν πολλὴν ὑπέμενεν ἐν τῇ διαγωγῇ τῆς κιβωτοῦ ἀλλ' ὅμως τὸ κλυδώνιον τὸ φοβερὸν καὶ τὴν πανωλεθρίαν ἐκείνην διέφυγε.
Καὶ διὰ τοῦτο μετὰ τὴν στενοχωρίαν ἐκείνην καὶ τὴν ἀφόρητον εἱρκτὴν καὶ ἀδείας καὶ ἀνέσεως ἀπήλαυε καὶ τῆς παρὰ τοῦ Θεοῦ εὐλογίας ἠξιοῦτο καὶ πάλιν τὴν οἰκείαν εὐγνωμοσύνην διὰ τῶν ἔργων ἐπλήρου καὶ πανταχοῦ εὑρήσεις τὰς ἀρχὰς παρ' αὐτοῦ εἰσφερομένας.
Ὥσπερ δὲ τὴν πρώτην ἅπασαν ἡλικίαν τὴν ἀρετὴν μεταδιώξας καὶ τῆς κακίας ἐκείνων ἐκτὸς γεγονὼς οὐ συναπήλαυσεν αὐτοῖς τῆς τιμωρίας ἀλλὰ πάντων ὑποβρυχίων γινομένων αὐτὸς μόνος διεσώζετο οὕτω πάλιν ἐπειδὴ πολλὴν τὴν πίστιν εἰσήνεγκε καὶ μετ' εὐχαριστίας τῆς ἐν τῇ κιβωτῷ οἰκήσεως ἠνέσχετο πάλιν τὰ παρὰ τοῦ Θεοῦ ἠκολούθησε μετὰ πολλῆς τῆς φιλοτιμίας καὶ ἐξενεχθεὶς τῆς κιβωτοῦ καὶ εἰς τὴν προτέραν διαγωγὴν ἀποκατασταθεὶς εὐθέως εὐλογίας ἀξιοῦται καὶ πάλιν τὴν οἰκείαν εὐγνωμοσύνην ἐπιδειξάμενος καὶ τὴν κατὰ δύναμιν εὐχαριστίαν ποιησάμενος καὶ οὕτω μειζόνων ἀξιοῦται παρὰ τοῦ φιλανθρώπου Θεοῦ.
Καὶ γὰρ ἔθος τοῦτο τῷ Θεῷ ἐπειδὰν μικρὰ καὶ εὐτελῆ παρ' ἡμῶν εἰσενεχθῇ ὅμως δ' οὖν εἰσενεχθῇ πολλὴν ἡμῖν τὴν παρ' αὐτοῦ δωρεῖσθαι φιλοτιμίαν.
Καὶ ἵνα μάθῃς καὶ τῆς ἀνθρωπίνης εὐτελείας τὴν ὑπερβολὴν καὶ τοῦ Δεσπότου σου τὴν φιλοτιμίαν σκόπει μοι ἐνταῦθα.
Κἂν γὰρ βουληθῶμέν τι εἰσενεγκεῖν τί τοσοῦτον δυνησόμεθα ἢ ὅσον τὴν διὰ τῶν λόγων εὐχαριστίαν ἐπιδείξασθαι Τὰ μέν τοι παρ' αὐτοῦ διὰ τῶν ἔργων εἰς ἡμᾶς ἐκπληροῦται.
Ποῦ οὖν ἂν ἴσον γένοιτο ἔργα καὶ λόγοι Ἀνενδεὴς γὰρ ὢν ἡμῶν ὁ Δεσπότης οὐδενὸς δεῖται τῶν παρ' ἡμῶν εἰ μὴ τῶν ῥημάτων μόνον καὶ αὐτὴν δὲ τὴν διὰ τῶν λόγων εὐχαριστίαν ἀπαιτεῖ οὐχ ὡς ταύτης χρῄζων αὐτὸς ἀλλ' ἵνα ἡμᾶς παιδεύσῃ εὐγνώμονας εἶναι καὶ ἐπιγινώσκειν τὸν τῶν ἀγαθῶν χορηγόν.
Διὰ τοῦτο καὶ Παῦλος γράφων ἔλεγεν Εὐχάριστοι γίνεσθε Οὐδὲν γὰρ οὕτως ἐπιζητεῖ παρ' ἡμῶν ὁ Δεσπότης ὡς τοῦτο τὸ κατόρθωμα.
Μὴ τοίνυν ἀγνώμονες γινώμεθα μηδὲ δι' ἔργων εὐεργετούμενοι αὐτοὶ ὀκνῶμεν τὴν διὰ τῶν λόγων εὐχαριστίαν ἀναφέρειν τῷ Δεσπότῃ πάλιν γὰρ εἰς ἡμᾶς τὸ κέρδος περιίσταται.
Ἐὰν γὰρ ἐπὶ τοῖς φθάσασιν εὐχάριστοι γινώμεθα καὶ πρὸς τὸ τῶν μειζόνων τυχεῖν ἑαυτοῖς πολλὴν προευτρεπίζομεν τὴν παῤῥησίαν.
Μόνον παρακαλῶ καθ' ἑκάστην ἡμέραν καὶ ὥραν εἰ οἷόν τε ἀναλογιζώμεθα καθ' ἑαυτοὺς μὴ τὰς κοινὰς μόνον εὐεργεσίας ἃς πάσῃ τῇ φύσει ὁ τῶν ὅλων δημιουργὸς κεχάρισται ἀλλὰ καὶ τὰς ἰδίᾳ καὶ καθ' ἕκαστον ἡμῖν παρεχομένας.
Καὶ τί λέγω τὰς ἰδίᾳ καὶ καθ' ἕκαστον παρεχομένας Καὶ ὑπὲρ ὧν ἀγνοοῦντες εὐεργετούμεθα καὶ ὑπὲρ τούτων εὐχαριστῶμεν.
Ἐπειδὴ γὰρ κήδεται τῆς ἡμετέρας σωτηρίας πολλὰ καὶ μὴ εἰδότας ἡμᾶς εὐεργετεῖ καὶ πολλάκις καὶ κινδύνων ἐξαρπάζει καὶ ἑτέρας εὐεργεσίας εἰς ἡμᾶς κατατίθεται.
Πηγὴ γάρ ἐστι φιλανθρωπίας καὶ οὐδέποτε παύεται τὰ ἐκεῖθεν νάματα τῇ τῶν ἀνθρώπων φύσει προχέουσα.
Ἂν τοίνυν ταῦτα λογιζώμεθα καὶ σπουδάζωμεν καὶ ὑπὲρ τῶν φθασάντων τὰς εὐχαριστίας ἀναφέρειν τῷ Δεσπότῃ καὶ ὑπὲρ τῶν ἑξῆς τοιούτους ἑαυτοὺς κατασκευάζειν ὥστε μὴ ἀναξίους φανῆναι τῶν παρ' αὐτοῦ εὐεργεσιῶν δυνησόμεθα καὶ πολιτείαν ἀρίστην ἐπιδείξασθαι καὶ τῆς κακίας τὴν πεῖραν διαφυγεῖν.
Ἡ γὰρ μνήμη τῶν εὐεργεσιῶν ἱκανὴ διδάσκαλος ἡμῖν ἔσται τῆς κατ' ἀρετὴν πολιτείας οὐκ ἀφιεῖσά ποτε εἰς ῥᾳθυμίαν ἐμπεσόντας καὶ λήθην πρὸς τὴν κακίαν αὐτομολῆσαι.
Ἡ γὰρ νήφουσα καὶ ἐγρηγορυῖα ψυχὴ οὐ τότε μόνον ἐπειδὰν κατὰ ῥοῦν φέρηται τὰ πράγματα εὐγνωμοσύνην ἐπιδείκνυται ἀλλὰ κἂν ἐναντία τις πραγμάτων περίστασις παρακολουθήσῃ καὶ τότε τὴν ἴσην εὐχαριστίαν ἀναφέρει οὐδὲν ἀπὸ τῆς τῶν πραγμάτων μεταβολῆς χαυνουμένη ἀλλὰ ταύτῃ μᾶλλον νευρουμένη καὶ τὴν ἄφατον τοῦ Θεοῦ κηδεμονίαν λογιζομένη καὶ ὡς εὔπορος ὢν καὶ εὐμήχανος δύναται καὶ δι' ἐναντίων πραγμάτων εἰ καὶ ἡμεῖς τὴν ἀκριβῆ κατάληψιν μὴ ἰσχύωμεν συνιδεῖν τὴν ἑαυτοῦ κηδεμονίαν ἐπιδείξασθαι.
Οὕτω τοίνυν ἅπαντα τὰ καθ' ἡμᾶς παραχωροῦντες ὅπως ἂν φέρηται τὰ πράγματα ἡμεῖς ἓν μόνον ἔργον ἔχωμεν τὸ διηνεκῶς αὐτῷ εὐχαριστεῖν ὑπὲρ ἁπάντων.
Διὰ γὰρ τοῦτο λογικοί τινες γεγόναμεν καὶ ταύτῃ τῶν ἀλόγων διεστήκαμεν ἵνα τὰς εὐφημίας καὶ τοὺς ὕμνους καὶ διηνεκεῖς δοξολογίας ἀναφέρωμεν τῷ τῶν ὅλων δημιουργῷ.
Διὰ τοῦτο καὶ ψυχὴν ἡμῖν ἐνέπνευσε καὶ γλῶσσαν ἐχαρίσατο ἵνα τῶν παρ' αὐτοῦ εἰς ἡμᾶς εὐεργεσιῶν εἰς αἴσθησιν ἐρχόμενοι καὶ τὴν δεσποτείαν ἐπιγινώσκωμεν καὶ τὴν εὐγνωμοσύνην ἐπιδειξώμεθα καὶ τὴν κατὰ δύναμιν εὐχαριστίαν ἀναφέρωμεν τῷ Δεσπότῃ.
Εἰ γὰρ ἄνθρωποι οἱ τῆς αὐτῆς ἡμῖν φύσεως κοινωνοῦντες μικράν τινα πολλάκις καὶ εὐτελῆ εἰς ἡμᾶς εὐεργεσίαν καταθέμενοι ἀπαιτοῦσι τὴν ὑπὲρ ὧν πεπόνθαμεν εὐχαριστίαν οὐ διὰ τὴν ἡμετέραν εὐγνωμοσύνην ἀλλ' ἵνα καὶ αὐτοὶ ἐντεῦθεν λαμπρότεροι φαίνωνται πολλῷ μᾶλλον ἐπὶ τοῦ φιλανθρώπου Θεοῦ τοῦτο πλείω ποιεῖν ἡμᾶς χρὴ τοῦ διὰ τὴν ἡμετέραν ὠφέλειαν μόνον τοῦτο γίνεσθαι βουλομένου.
Ὥσπερ γὰρ ἐπὶ τῶν ἀνθρώπων ἡ γινομένη εὐχαριστία εἰς τοὺς εὐεργετηκότας ἐκείνους λαμπροτέρους ἐργάζεται οὕτως ἐπὶ τοῦ φιλανθρώπου Θεοῦ ὅταν τοῦτο ποιῶμεν ἑαυτοὺς λαμπροτέρους ἀπεργαζόμεθα ἐπειδὴ οὐχὶ τῆς παρ' ἡμῶν δεόμενος εὐφημίας τοῦτο βούλεται γίνεσθαι ἀλλ' ἵνα πάλιν εἰς ἡμᾶς περιστῇ τὸ κέρδος καὶ μείζονος συμμαχίας ἑαυτοὺς ἀξίους καταστήσωμεν.
Εἰ γὰρ καὶ μὴ δυνάμεθα κατ' ἀξίαν ποτὲ τοῦτο ποιῆσαι πῶς γὰρ τοσαύτῃ ἀσθενείᾳ φύσεως συνδεδεμένοι καὶ τί λέγω τὴν ἀνθρωπίνην φύσιν ἀλλ' οὐδὲ αὐταὶ αἱ ἀσώματοι καὶ ἀόρατοι δυνάμεις καὶ αἱ ἀρχαὶ καὶ αἱ ἐξουσίαι καὶ τὰ Χερουβὶμ καὶ τὰ Σεραφεὶμ τὴν κατ' ἀξίαν δοξολογίαν ἀναφέρειν εὐχαριστοῦντες δυνήσονται ἀλλ' ὅμως τὴν κατὰ δύναμιν ἀνενεγκεῖν εὐχαριστίαν δίκαιον ἂν εἴη καὶ διηνεκῶς δοξάζειν τὸν ἡμέτερον Δεσπότην καὶ διὰ τῆς τῶν λόγων εὐφημίας καὶ διὰ τῆς ἀρίστης πολιτείας.
Αὕτη γὰρ μάλιστα καὶ λαμπροτέρα γένοιτο ἡ εὐφημία ὅταν διὰ μυρίων γλωσσῶν τὴν δοξολογίαν ἀναφέρωμεν.
Ὁ γὰρ ἐνάρετος ἕκαστον τῶν εἰς αὐτὸν ὁρώντων παρασκευάζει τὸν αὐτοῦ Δεσπότην ἀνυμνεῖν καὶ ἡ παρ' ἐκείνων δοξολογία πολλὴν καὶ ἄφατον τῷ τὴν αἰτίαν παρέχοντι χαρίζεται τὴν παρὰ τοῦ Δεσπότου εὔνοιαν.
Τί οὖν ἂν ἡμῶν μακαριστότερον γένοιτο εἰ μέλλοιμεν μὴ μόνον αὐτοὶ διὰ τῆς οἰκείας γλώττης δοξάζειν τὸν ἀγαθὸν Θεὸν ἀλλὰ καὶ πάντας τοὺς ὁμογενεῖς διεγείρειν εἰς τὴν ὑπὲρ ἡμῶν δοξολογίαν Τοσαύτη γὰρ τῆς ἀρετῆς ἡ ἰσχὺς ὡς μυρίοις στόμασι δύνασθαι τὸν δημιουργὸν ἀνυμνεῖν.
Οὐδὲν γὰρ ἀρίστης πολιτείας ἴσον γένοιτο ἀγαπητέ.
Διὰ τοῦτο καὶ ὁ Κύριος ἔλεγε Λαμψάτω τὸ φῶς ὑμῶν ἔμπροσθεν τῶν ἀνθρώπων ὅπως ἴδωσιν ὑμῶν τὰ καλὰ ἔργα καὶ δοξάσωσι τὸν Πατέρα ὑμῶν τὸν ἐν τοῖς οὐρανοῖς.
Εἶδες πῶς καθάπερ τὸ φῶς φανὲν ἀπελαύνει τὸ σκότος οὕτω καὶ ἡ ἀρετὴ ὀφθεῖσα καὶ τὴν κακίαν φυγαδεύει καὶ τῆς πλάνης τὸ σκότος ἀπελάσασα πρὸς δοξολογίαν κινεῖ τῶν ὁρώντων τὴν διάνοιαν Οὕτω τοίνυν σπουδάζωμεν ἡμῶν λάμπειν τὰ ἔργα ὡς τὸν ἡμέτερον δοξάζεσθαι Δεσπότην.
Ταῦτα δὲ ἔλεγεν ὁ Χριστὸς οὐχ ἵνα πρὸς ἐπίδειξίν τι πράττωμεν μὴ γένοιτο ἀλλ' ἵνα μετὰ ἀκριβείας καὶ κατὰ τὸ αὐτῷ δοκοῦν πολιτευόμενοι μήτε βλασφημίᾳ τινὶ χώραν παρέχωμεν καὶ διὰ τῆς τῶν ἀγαθῶν ἔργων πράξεως παρασκευάζωμεν τοὺς ὁρῶντας δοξάζειν τὸν τῶν ὅλων Θεόν.
Τότε γὰρ τότε καὶ τὴν παρ' αὐτοῦ εὔνοιαν μειζόνως ἐπισπασόμεθα καὶ τὴν κόλασιν διαφυγεῖν δυνησόμεθα καὶ τῶν ἀποῤῥήτων ἀγαθῶν ἐπιτυχεῖν χάριτι καὶ φιλανθρωπίᾳ τοῦ Κυρίου ἡμῶν Ἰησοῦ Χριστοῦ μεθ' οὗ τῷ Πατρὶ ἅμα καὶ τῷ ἁγίῳ Πνεύματι δόξα κράτος τιμὴ νῦν καὶ ἀεὶ καὶ εἰς τοὺς αἰῶνας τῶν αἰώνων.
Εἴδετε χθὲς τοῦ φιλανθρώπου Δεσπότου τὴν ἀγαθότητα ὅπως τὸν δίκαιον ἐξήγαγεν ἐκ τῆς κιβωτοῦ ἐλευθερώσας καὶ τῆς ἐκεῖ διαγωγῆς καὶ ἀπαλλάξας τοῦ χαλεποῦ ἐκείνου καὶ ξένου δεσμωτηρίου καὶ τῆς ὑπομονῆς αὐτῷ τὰς ἀμοιβὰς ἀποδέδωκεν εἰπών Αὐξάνεσθε καὶ πληθύνεσθε.
Μάθωμεν σήμερον τοῦ Νῶε τὴν εὐγνωμοσύνην καὶ τὴν εὐχάριστον ψυχὴν δι' ἧς πάλιν πλείονα καὶ πολλῷ μείζονα ἐξεκαλέσατο τοῦ Θεοῦ τὴν περὶ αὐτὸν εὔνοιαν.
Καὶ γὰρ τοιοῦτος ὁ Θεός ἐπειδὰν ἴδῃ ἐπὶ τοῖς φθάσασιν εὐγνώμονας γεγενημένους ἐπιδαψιλεύεται τὰς παρ' ἑαυτοῦ δωρεάς.
Σπουδάζωμεν τοίνυν καὶ ἡμεῖς τὴν κατὰ δύναμιν εὐχαριστίαν ἀναφέρειν τῷ Δεσπότῃ ὑπὲρ τῶν ὑπαρξάντων ἡμῖν παρ' αὐτοῦ ἀγαθῶν ἵνα καὶ μειζόνων ἀξιωθῶμεν καὶ μηδέποτε ἐπιλανθανώμεθα τῶν παρὰ τοῦ Θεοῦ εὐεργεσιῶν εἰς ἡμᾶς γεγενημένων ἀλλὰ ἀεὶ ταῦτα στρέφωμεν ἐπὶ τῆς διανοίας τῆς ἡμετέρας ἵνα ὑπὸ τῆς μνήμης συνωθούμενοι διηνεκῆ τὴν εὐχαριστίαν ποιώμεθα εἰ καὶ τοσαῦται τὸ πλῆθός εἰσιν ὡς μηδὲ ἀρκεῖν τὸν λογισμὸν τὸν ἡμέτερον ἐξαριθμήσασθαι τὴν εἰς ἡμᾶς φιλοτιμίαν αὐτοῦ γεγενημένην.
Τί γὰρ ἄν τις λογίσαιτο τὰ ἤδη εἰς ἡμᾶς γεγενημένα τὰ ἐπηγγελμένα τὰ καθ' ἑκάστην ἡμέραν γινόμενα ὅτι ἐκ τοῦ μὴ ὄντος εἰς τὸ εἶναι παρήγαγεν ὅτι καὶ σῶμα καὶ ψυχὴν ἐχαρίσατο ὅτι λογικοὺς ἡμᾶς ἐδημιούργησεν ὅτι τὸν ἀέρα τοῦτον ἀναπνεῖν ἐχαρίσατο ὅτι τὴν κτίσιν ἅπασαν διὰ τὴν ἀνθρωπίνην φύσιν παρήγαγεν ὅτι αὐτὸς μὲν ἐβουλήθη ἐκ προοιμίων τῆς τοῦ παραδείσου διαίτης ἀπολαύειν τὸν ἄνθρωπον καὶ ἀνώδυνον βίον ἔχειν καὶ μόχθοι παντὸς ἀπηλλαγμένον καὶ μηδὲν ἔλαττον ἔχειν τῶν ἀγγέλων καὶ τῶν ἀσωμάτων ἐκείνων δυνάμεων ἐν σώματι τυγχάνοντα ἀλλὰ καὶ ἀνώτερον εἶναι τῶν σωματικῶν ἀναγκῶν Εἶτα ἐπειδὴ διὰ ῥᾳθυμίαν ὑπήχθη τῇ ἀπάτῃ τοῦ διαβόλου τῇ διὰ τοῦ ὄφεως προσαχθείσῃ οὐδὲ οὕτω διέλιπε τὸν ἡμαρτηκότα τὸν παραβεβηκότα εὐεργετῶν ἀλλὰ καὶ δι' ὧν ἐτιμωρήσατο καθάπερ καὶ χθὲς ἐλέγομεν τῆς οἰκείας φιλανθρωπίας τὴν ὑπερβολὴν ἐπεδείξατο καὶ πολλὰ ἕτερα καὶ ἀναρίθμητα εὐεργεσιῶν εἴδη εἰς αὐτὸν κατέθετο.
Καὶ λοιπὸν τοῦ χρόνου προϊόντος καὶ τοῦ γένους αὐξανομένου καὶ εἰς κακίαν ἀποκλίναντος ἐπειδὴ ἑώρα ἀνίατα γινόμενα τὰ τραύματα καθάπερ ζύμην τινὰ πονηρὰν τοὺς τῆς κακίας ἐργάτας ἠφάνισε καταλιπὼν τὸν δίκαιον τοῦτον ῥίζαν καὶ ἀρχὴν γενέσθαι τοῦ τῶν ἀνθρώπων γένους.
Καὶ πάλιν σκόπει πόσην περὶ αὐτὸν ἐπιδείκνυται τὴν φιλοτιμίαν.
Ἀπὸ τοῦ δικαίου τούτου καὶ τῶν τούτου υἱῶν ἅπασαν τὴν τῶν ἀνθρώπων φύσιν εἰς τοσοῦτον πλῆθος ἐπιδιδόναι παρεσκεύασε καὶ κατὰ μικρὸν τοὺς δικαίους ἐκλεξάμενος τοὺς πατριάρχας λέγω διδασκάλους ἐπέστησε τῷ λοιπῷ τῶν ἀνθρώπων γένει διὰ τῆς οἰκείας ἀρετῆς ἅπαντας ἐναγαγεῖν δυναμένους καὶ καθάπερ ἰατροὺς τοὺς νενοσηκότας θεραπεύειν δυναμένους.
Ποτὲ μὲν εἰς τὴν Παλαιστίνην ποτὲ δὲ εἰς Αἴγυπτον κατάγει ὁμοῦ καὶ τῶν αὑτοῦ δούλων ἐγγυμνάζων τὴν ὑπομονὴν καὶ τὴν οἰκείαν δύναμιν περιφανεστέραν δεικνύς καὶ διηνεκῶς οὕτω διετέλεσε φροντίζων τῆς τῶν ἀνθρώπων σωτηρίας προφήτας ἀναδεικνὺς καὶ σημεῖα καὶ θαύματα δι' αὐτῶν ἐπιτελεῖσθαι ποιῶν.
Εἶτα ἵνα συντεμὼν εἴπω καθάπερ γὰρ τῆς θαλάττης τὰ κύματα κἂν μυριάκις βιασώμεθα οὐκ ἄν ποτε δυνηθείημεν ἐξαριθμεῖσθαι οὕτως οὐδὲ τὸ ποικίλον τῶν εὐεργεσιῶν τοῦ Θεοῦ ὧν περὶ τὴν ἡμετέραν φύσιν ἐπεδείξατο.
Τὸ δὲ τελευταῖον ἐπειδὴ εἶδε μετὰ τοσαύτην πρόνοιαν ἔτι πολλῆς καὶ ἀφάτου φιλανθρωπίας δεομένην τὴν τῶν ἀνθρώπων φύσιν καὶ οὐδὲν πλέον ἰσχύσαντας οὐ τοὺς πατριάρχας οὐ τοὺς προφήτας οὐ τὰ θαύματα ἐκεῖνα τὰ παράδοξα οὐ τὰς τιμωρίας καὶ τὰς νουθεσίας τὰς καθ' ἕκαστον ἐπαγομένας καὶ τὰς αἰχμαλωσίας ἐκείνας τὰς ἐπαλλήλους ὥσπερ οἰκτείρας τὸ γένος τὸ ἡμέτερον τῶν ψυχῶν καὶ τῶν σωμάτων ἰατρὸν τὸν Υἱὸν αὐτοῦ τὸν μονογενῆ ἐκ τῶν κόλπων ἀναστήσας ὡς εἰπεῖν τῶν πατρικῶν δούλου μορφὴν ἀναλαβόντα παρεσκεύασεν ἐκ παρθένου τεχθῆναι καὶ σὺν ἡμῖν ἀναστραφῆναι καὶ πάντα ὑπομεῖναι τὰ ἡμέτερα ἵνα τὴν ἡμετέραν φύσιν κάτω που κειμένην ὑπὸ τοῦ τῶν ἁμαρτημάτων πλήθους ἀναγαγεῖν δυνηθῇ ἀπὸ τῆς γῆς εἰς τὸν οὐρανόν.
Καὶ τοῦτο ἐκπληττόμενος ὁ τῆς βροντῆς υἱὸς καὶ ἐννοῶν τῆς ἀγάπης τοῦ Θεοῦ τὴν ὑπερβολὴν ἣν περὶ τὸ τῶν ἀνθρώπων γένος ἐπεδείξατο ἐβόα καὶ ἔλεγεν Οὕτω γὰρ ἠγάπησεν ὁ Θεὸς τὸν κόσμον.
Ὅρα πόσου θαύματος γέμει ἡ λέξις Οὕτω φησὶ τὸ μέγεθος ἀναλογιζόμενος ὅπερ ἤμελλεν ἐρεῖν διὰ τοῦτο οὕτως ἤρξατο.
Εἰπὲ οὖν ἡμῖν ὦ μακάριε Ἰωάννη Οὕτω πῶς εἰπὲ τὸ μέτρον εἰπὲ τὸ μέγεθος δίδαξον ἡμᾶς τὴν ὑπερβολήν.
Οὕτω γὰρ ἠγάπησεν ὁ Θεὸς τὸν κόσμον ὥστε τὸν Υἱὸν αὐτοῦ τὸν μονογενῆ δέδωκεν ἵνα πᾶς ὁ πιστεύων εἰς αὐτὸν μὴ ἀπόληται ἀλλ' ἔχῃ ζωὴν αἰώνιον.
Εἶδες τὴν αἰτίαν τῆς τοῦ Υἱοῦ παρουσίας ταύτην οὖσαν ὥστε τοὺς μέλλοντας ἀπόλλυσθαι σωτηρίας ἀφορμὴν εὑρεῖν διὰ τῆς εἰς αὐτὸν πίστεως Τί ἄν τις λογίσαιτο εἰς ἔννοιαν ἐλθὼν τῆς φιλοτιμίας ἐκείνης τῆς μεγάλης καὶ θαυμαστῆς καὶ πάντα νικώσης λόγον ἣν ἐχαρίσατο τῇ φύσει τᾷ ἡμετέρᾳ διὰ τῆς τοῦ βαπτίσματος δωρεᾶς πάντων ἡμῖν τῶν πλημμελημάτων τὴν ἀπαλλαγὴν δωρησάμενος Ἀλλὰ τί εἴπω Οὔτε ἡ διάνοια ἐξαρκεῖ οὐδὲ ὁ λόγος ἐξισχύει τὰ λοιπὰ ἐξαριθμήσασθαι.
Ὅσα γὰρ ἂν εἴπω τοσαῦτά ἐστι τὰ λείποντα ὡς νικᾷν τῶν ἤδη ῥηθέντων τὴν ὑπερβολήν.
Τί οὖν ἄν τις ἐννοήσειε τῆς μετανοίας τὴν ὁδὸν ἣν ἐχαρίσατο διὰ τὴν ἄφατον αὐτοῦ φιλανθρωπίαν τῷ ἡμετέρῳ γένει καὶ μετὰ τὴν τοῦ βαπτίσματος δωρεὰν τὰς ἐντολὰς τὰς θαυμαστὰς δι' ὧν εἰ βουληθείημεν δυνησόμεθα τὴν παρ' αὐτοῦ ῥοπὴν ἐπισπάσασθαι βʹ.
Εἶδες ἀγαπητὲ ἄβυσσον εὐεργεσιῶν εἶδες πόσας ἀπαριθμησάμενοι οὐδέπω οὐδὲ τὸ πολλοστὸν εἰπεῖν ἠδυνήθημεν Πῶς γὰρ ἀνθρωπίνη γλῶττα δυνήσεται τὰ παρὰ τοῦ Θεοῦ εἰς ἡμᾶς γεγενημένα λόγῳ διελθεῖν Τούτων τοίνυν τοσούτων καὶ τηλικούτων ὄντων πάλιν πολλῷ μείζους καὶ ἀποῤῥητότεραί εἰσιν αἱ εὐεργεσίαι ἃς μετὰ τὴν ἐντεῦθεν μετάστασιν ἐν τῷ μέλλοντι αἰῶνι ἐπηγγείλατο τοῖς τὴν ὁδὸν τῆς ἀρετῆς βαδίζουσι.
Καὶ ἵνα δι' ὀλίγων ῥημάτων τοῦ μεγέθους αὐτῶν τὴν ὑπερβολὴν ἡμῖν παραστήσῃ φησὶν ὁ μακάριος Παῦλος Ἃ ὀφθαλμὸς οὐκ εἶδε καὶ οὖς οὐκ ἤκουσε καὶ ἐπὶ καρδίαν ἀνθρώπου οὐκ ἀνέβη ἃ ἡτοίμασεν ὁ Θεὸς τοῖς ἀγαπῶσιν αὐτόν.
Εἶδες δωρεῶν ὑπερβολήν εἶδες πᾶσαν ἔννοιαν ἀνθρωπίνην ὑπερβαινούσας αὐτοῦ τὰς εὐεργεσίας Ἐπὶ καρδίαν γὰρ φησὶν ἀνθρώπου οὐκ ἀνέβη.
Ἐὰν τοίνυν βουλώμεθα ταύτας ἀναλογίζεσθαι καὶ τὴν κατὰ δύναμιν τὴν ἡμετέραν εὐχαριστίαν ποιῆσαι δυνησόμεθα τὴν αὐτοῦ εὔνοιαν ἐπὶ πλέον ἐπισπάσασθαι καὶ πρὸς τὴν ἀρετὴν μᾶλλον διεγερθῆναι.
Ἡ γὰρ τῶν εὐεργεσιῶν μνήμη ἱκανὴ προτρέψασθαι πρὸς τοὺς τῆς ἀρετῆς πόνους καὶ παρασκευάσαι πάντων ὑπεριδεῖν τῶν παρόντων καὶ πρὸς τὸν τοσαῦτα εὐεργετηκότα κεχηνέναι καὶ τὸν περὶ αὐτὸν πόθον ἀκμάζοντα καθ' ἑκάστην ἡμέραν ἐπιδείκνυσθαι.
Ἐντεῦθεν γὰρ καὶ ὁ δίκαιος οὗτος τοσαύτης ἀπήλαυσε τῆς ἄνωθεν εὐνοίας καὶ τῆς τιμῆς ἐπειδὴ πολλὴν ὑπὲρ τῶν φθασάντων τὴν εὐγνωμοσύνην ἐπεδείξατο.
Ἀλλ' ἵνα σαφέστερος ἡμῖν ὁ λόγος γένηται αὐτὴν τὴν ἀρχὴν τῶν σήμερον ἀνεγνωσμένων ἀναγκαῖον προθεῖναι ἐπὶ τῆς ὑμετέρας ἀγάπης.
Ἐπειδὴ γὰρ ἐξῆλθεν ἐκ τῆς κιβωτοῦ κατὰ τὸ πρόσταγμα τοῦ Δεσπότου μετὰ τῶν υἱῶν καὶ τῆς ἑαυτοῦ γυναικὸς καὶ γυναικῶν τῶν παίδων καὶ πάντων τῶν θηρίων καὶ τῶν πετεινῶν καὶ ἐδέξατο παρὰ τοῦ Θεοῦ μετὰ τῆς ἐξόδου καὶ τὴν εὐλογίαν ἐκείνην τὴν πολλὴν αὐτῷ παραμυθίαν κομίζουσαν τὴν λέγουσαν Αὐξάνεσθε καὶ πληθύνεσθε διδάσκουσα ἡμᾶς ἡ θεία Γραφὴ τοῦ δικαίου τὴν εὐγνωμοσύνην φησί Καὶ ᾠκοδόμησε Νῶε θυσιαστήριον τῷ Κυρίῳ καὶ ἔλαβεν ἀπὸ πάντων τῶν κτηνῶν τῶν καθαρῶν καὶ ἀπὸ πάντων τῶν πετεινῶν τῶν καθαρῶν καὶ ἀνήνεγκεν ὁλοκάρπωσιν ἐπὶ τὸ θυσιαστήριον.
Σκόπει μετὰ ἀκριβείας ἀγαπητὲ ἐκ τῶν νῦν ῥημάτων πάλιν πῶς ἐν αὐτῇ τῇ φύσει ὁ τῶν ἁπάντων δημιουργὸς ἐναπέθετο τὴν γνῶσιν ἡμῖν ἀκριβῆ τῆς ἀρετῆς.
Πόθεν γὰρ εἰπέ μοι τοῦτο τῷ δικαίῳ ἐπῆλθεν Οὐδεὶς ἦν ἕτερος πρὸς ὃν ἰδεῖν εἶχεν.
Ἀλλὰ καθάπερ ἐν ἀρχῇ ὁ ὑπὸ τοῦ πρωτοπλάστου τεχθεὶς Ἄβελ λέγω οἴκοθεν κινούμενος τὴν προσαγωγὴν ἐποιήσατο μετὰ πολλῆς τῆς ἀκριβείας οὕτω δὴ καὶ νῦν ὁ δίκαιος οὗτος ἐξ οἰκείας γνώμης καὶ προαιρέσεως ὑγιοῦς κατὰ τὴν ἀνθρωπίνην δύναμιν ὡς ἐνόμισε διὰ τῶν θυσιῶν τὰς εὐχαριστίας ἀναφέρει τῷ Δεσπότῃ.
Καὶ ὅρα αὐτὸν μετὰ πολλῆς φιλοσοφίας ἅπαντα διαπραττόμενον.
Οὔτε γὰρ οἰκοδομῆς αὐτῷ ἐδέησε λαμπρᾶς οὐ ναοῦ οὐκ οἴκου τινὸς θαυμαστοῦ οὐκ ἄλλου οὐδενός ᾔδει γὰρ ᾔδει σαφῶς ὅτι γνώμην ἐπιζητεῖ μόνον ὁ Δεσπότης καὶ ἐσχεδιασμένον οἰκοδομήσας τὸ θυσιαστήριον καὶ λαβὼν ἀπὸ τῶν κτηνῶν τῶν καθαρῶν καὶ ἀπὸ τῶν πετεινῶν τῶν καθαρῶν τὰς ὁλοκαρπώσεις ἀνήνεγκε.
καὶ ὅσον εἶχε δυνάμεως τῆς οἰκείας προαιρέσεως τὴν εὐγνωμοσύνην ἐπεδείξατο ἣν ἀποδεξάμενος ὁ φιλάνθρωπος Θεὸς καὶ τὴν γνώμην ἐστεφάνωσε καὶ τὴν παρ' ἑαυτοῦ πάλιν φιλοτιμίαν ἐπιδείκνυται.
Φησὶ γὰρ ἡ Γραφή Καὶ ὠσφράνθη Κύριος ὀσμὴν εὐωδίας.
Ὅρα πῶς ἡ γνώμη τοῦ προσάγοντος τὸν καπνὸν καὶ τὴν κνίσσαν καὶ πᾶσαν τὴν ἐντεῦθεν τικτομένην ἀηδίαν πολλῆς τῆς εὐωδίας ἐνέπλησε.
Διὰ τοῦτο καὶ Παῦλος ἔλεγε γράφων Ὅτι Χριστοῦ εὐωδία ἐσμὲν ἐν τοῖς σωζομένοις καὶ ἐν τοῖς ἀπολλυμένοις οἷς μὲν ὀσμὴ θανάτου εἰς θάνατον οἷς δὲ ὀσμὴ ζωῆς εἰς ζωήν.
Ὀσμὴν εὐωδίας.
Μὴ τῇ παχύτητι τῆς λέξεως προσπταίῃς ἀλλὰ τῇ σαυτοῦ ἀσθενείᾳ τῶν ῥημάτων τὴν συγκατάβασιν λογισάμενος νόει ἐντεῦθεν ὅτι δεκτὴ γέγονεν ἡ προσαγωγὴ τοῦ δικαίου.
Ἵνα γὰρ καὶ δι' αὐτῶν τῶν πραγμάτων εἰδέναι ἔχωμεν τὸ ἀνενδεὲς τοῦ Δεσπότου καὶ ὅτι δι' οὐδὲν ἕτερον ταῦτα γίνεσθαι συνεχώρησεν ἀλλ' ἵνα εἰς εὐγνωμοσύνην ἀγάγῃ τοὺς ἀνθρώπους διὰ τοῦτο ἀφίησιν αὐτὰς τῷ πυρὶ καταναλίσκεσθαι ἵνα καὶ αὐτοὶ οἱ προσάγοντες μάθωσιν ἐκ τῶν γινομένων ὡς διὰ τὴν αὐτῶν ὠφέλειαν ἅπαντα γίνεται.
Τίνος δὲ ἕνεκεν εἰπέ μοι καὶ ὅλως συγχωρεῖ ταῦτα γίνεσθαι Καὶ τοῦτο πάλιν συγκαταβαίνων τῇ ἀσθενείᾳ τῇ ἀνθρωπίνῃ ἐπειδὴ γὰρ ἔμελλον κατὰ μικρὸν οἱ ἄνθρωποι εἰς ῥᾳθυμίαν ἀποκλίνοντες καὶ θεοὺς ἑαυτοῖς ἐπιφημίζειν καὶ τούτοις τὰς θυσίας ἐπιτελεῖν προλαβὼν καταδέχεται ἑαυτῷ ταῦτα προσάγεσθαι ἵνα οὕτω γοῦν ἀποστήσῃ τῆς ὀλεθρίας πλάνης τοὺς μέλλοντας ὑποσύρεσθαι.
Καὶ ὅτι διὰ συγκατάβασιν πάντα ταῦτα παρ' αὐτοῦ συνεχωρήθη σκόπει τοῦ χρόνου προϊόντος ὅτι καὶ περιτομὴν νομοθετεῖσθαι κατεδέξατο οὐχ ὡς πρὸς τὴν τῆς ψυχῆς σωτηρίαν συντελέσαι τι ταύτης δυναμένης ἀλλ' ἵνα ὥσπερ σημεῖόν τι καὶ σφραγῖδα περιφέρωσι δεῖγμα τῆς οἰκείας εὐγνωμοσύνης οἱ τῶν Ἰουδαίων παῖδες καὶ μὴ ἐξῇ αὐτοῖς συναναφύρεσθαι ταῖς τῶν ἐθνῶν ἐπιμιξίαις.
Διὰ τοῦτο καὶ ὁ μακάριος Παῦλος σημεῖον αὐτὸ καλεῖ λέγων Καὶ σημεῖον ἔδωκε περιτομῆς σφραγῖδα.
Ὅτι γὰρ πρὸς τὴν δικαιοσύνην οὐδὲν αὐτὴ συντελεῖ ἰδοὺ καὶ οὗτος ὁ δίκαιος μηδέπω τῆς περιτομῆς νομοθετηθείσης πρὸς τοσαύτην ἔφθασεν ἀρετήν.
Καὶ τί λέγω Αὐτὸς ὁ πατριάρχης Ἀβραὰμ πρὶν ἢ τὴν περιτομὴν δέξασθαι ἀπὸ τῆς πίστεως μόνης ἐδικαιώθη.
Πρὸ γὰρ τῆς περιτομῆς φησὶ καὶ Ἐπίστευσε δὲ Ἀβραὰμ τῷ Θεῷ καὶ ἐλογίσθη αὐτῷ εἰς δικαιοσύνην.
Τί τοίνυν μέγα φρονεῖς ὦ Ἰουδαῖε ἐπὶ τῇ περιτομῇ Μάνθανε ὅτι πρὸ ταύτης πολλοὶ δίκαιοι γεγόνασι.
Καὶ γὰρ ὁ Ἄβελ ἐκ πίστεως τὴν προσαγωγὴν ἐποιήσατο καθάπερ καὶ Παῦλός φησιν Πίστει πλείονα θυσίαν Ἄβελ παρὰ Κάϊν προσήνεγκε τῷ Θεῷ καὶ Ἐνὼχ μετετέθη καὶ ὁ Νῶε κατὰ τὴν πολλὴν δικαιοσύνην τὸ κλυδώνιον ἐκεῖνο τὸ χαλεπὸν διέφυγε καὶ ὁ Ἀβραὰμ πρὸ ταύτης ἀπὸ τῆς εἰς τὸν Θεὸν πίστεως ἀνεκηρύχθη.
Οὕτως ἄνωθεν καὶ ἐξ ἀρχῆς ἀπὸ πίστεως τὸ τῶν ἀνθρώπων γένος τῆς σωτηρίας ἐπέτυχε.
Διά τοι τοῦτο καὶ τὰς θυσίας συνεχώρησεν ὁ φιλάνθρωπος Δεσπότης αὐτῷ προσάγεσθαι ἵνα ἐπειδὴ ἔτι ἀτελέστερον διέκειτο ἡ φύσις ἡ ἡμετέρα ὁμοῦ καὶ τὴν οἰκείαν εὐγνωμοσύνην ἔχῃ ἐπιδείκνυσθαι καὶ τῆς πρὸς τὰ εἴδωλα θεραπείας πάντη διαφύγῃ τὴν λύμην.
Εἰ γὰρ καὶ τοσαύτης γενομένης συγκαταβάσεως ὅμως οἱ πολλοὶ οὐ διέφυγον τὸν ὄλισθον εἰ μὴ τοῦτο γέγονε πῶς ἄν τις τὴν ἐκεῖθεν διέφυγε βλάβην Καὶ ὠσφράνθη Κύριος ὁ Θεὸς ὀσμὴν εὐωδίας.
Ἀλλ' οὐκ ἐπὶ τῶν ἀγνωμόνων Ἰουδαίων οὕτως ἀλλὰ τί Ἄκουε τοῦ προφήτου λέγοντος Θυμίαμα εἰς βδέλυγμά μοι ἐστὶ μονονουχὶ δεικνύοντος τῆς προαιρέσεως τῶν προσαγόντων τὴν μοχθηρίαν.
Καθάπερ γὰρ ἐνταῦθα ἡ τοῦ δικαίου ἀρετὴ τὸν καπνὸν καὶ τὴν κνίσσαν ὀσμὴν εὐωδίας εἰργάσατο οὕτως ἐπ' ἐκείνων ἡ τῶν προσαγόντων πονηρία τὸ θυμίαμα τὸ εὐῶδες εἰς βδέλυγμα ὀσφρανθῆναι παρεσκεύασε.
Πανταχοῦ τοίνυν σπουδάζωμεν παρακαλῶ γνώμην ὑγιῆ ἐπιδείκνυσθαι.
Αὕτη γὰρ αἰτία γίνεται πάντων τῶν ἀγαθῶν.
Ὁ γὰρ ἀγαθὸς Δεσπότης οὐ τοῖς παρ' ἡμῶν γινομένοις προσέχειν εἴωθεν ὡς τῇ ἔνδοθεν διανοίᾳ ἀφ' ἧς ὁρμώμενοι ταῦτα διαπραττόμεθα καὶ πρὸς ἐκείνην βλέπων ἢ προσίεται τὰ ὑφ' ἡμῶν γινόμενα ἢ ἀποστρέφεται.
Κἄν τε οὖν εὐχώμεθα κἄν τε νηστεύωμεν κἄν τε ἐλεημοσύνην ἐργαζώμεθα  κἄν τε ἕτερόν τι πνευματικὸν ἔργον ἐπιτελῶμεν ἀπὸ γνώμης ὑγιοῦς ὁρμώμενοι τοῦτο διαπραττώμεθα ἵνα καὶ τῶν καμάτων ἄξιον τὸν στέφανον κομισώμεθα.
Καὶ γὰρ ἂν εἴη τῶν ἀτοπωτάτων τὸν μὲν πόνον ἡμᾶς ὑπομένειν τῆς δὲ ἀμοιβῆς ἀποστερεῖσθαι ὅταν μὴ κατὰ τοὺς ὑπ' αὐτοῦ δοθέντας νόμους τὴν ἀρετὴν μετίωμεν.
Ἔστι γὰρ ἔστι διὰ τὴν ἄφατον τοῦ Θεοῦ φιλανθρωπίαν καὶ τὸ ἔργον μὴ ἐπιτελέσαντας ἀπὸ τῆς γνώμης μόνον τὸν στέφανον κομίσασθαι καὶ ἵνα μάθῃς σκόπει μοι τοῦτο ἐπὶ τῆς ἐλεημοσύνης ὅταν γὰρ ἴδῃς τὸν ἐπὶ τῆς ἀγορᾶς ἐῤῥιμμένον καὶ ἐσχάτῃ πενίᾳ κατεχόμενον καὶ συναλγῇς τείνας τε τὴν διάνοιαν εἰς τὸν οὐρανὸν εὐχαριστήσῃς τῷ Δεσπότῃ καὶ ὑπὲρ τῶν κατὰ σαυτὸν καὶ ὑπὲρ τῆς ὑπομονῆς τοῦ πένητος κἂν μὴ δύναιο ἐπαρκέσαι καὶ λῦσαι τὸν λιμὸν ἀπὸ τῆς γνώμης ἀπηρτισμένον ἔλαβες τὸν μισθόν.
Διὰ γὰρ τοῦτο καὶ ὁ Δεσπότης ἔλεγεν Ὃς ἐὰν ποτίσῃ ποτήριον ψυχροῦ μόνον εἰς ὄνομα μαθητοῦ ἀμὴν λέγω ὑμῖν οὐ μὴ ἀπολέσῃ τὸν μισθὸν αὐτοῦ Μή τι ψυχροῦ ποτηρίου εὐτελέστερον Ἀλλ' ἡ γνώμη τὸν μισθὸν αὐτῷ προεξένησε.
Τὸ αὐτὸ καὶ ἐπὶ τοῦ ἐναντίου εὑρήσομεν.
Ἀλλ' ἀναγκαῖον γοῦν ταῦτα κινεῖν ἐπὶ τῆς ὑμετέρας ἀγάπης ἵνα τούτων τὴν ἀκρίβειαν εἰδότες πολλὴν τῆς εὐγνωμοσύνης ποιῆσθε τὴν ἀσφάλειαν.
Ἄκουε γὰρ τί φησιν ὁ Χριστός Ὁ ἐμβλέψας γυναῖκα πρὸς τὸ ἐπιθυμῆσαι αὐτῆς ἤδη ἐμοίχευσεν αὐτὴν ἐν τῇ καρδίᾳ αὐτοῦ.
Ὁρᾷς καὶ ἐνταῦθα πάλιν ἀπὸ τῆς μοχθηρᾶς γνώμης καὶ τὴν κατάκρισιν ἑπομένην καὶ διὰ τὴν ἀπερίσκεπτον ὄψιν ὡς εἰς ἔργον τῆς μοιχείας ἐξελθούσης αὐτῷ τὴν κόλασιν ἐπηρτημένην Ταῦτα τοίνυν ἐννοοῦντες πανταχοῦ τὴν γνώμην ἡμῶν ἀσφαλισώμεθα ἵνα αὕτη τὰ παρ' ἡμῶν γινόμενα παρασκευάσῃ εὐπρόσδεκτα γίνεσθαι.
Εἰ γὰρ τὸν καπνὸν καὶ τὴν κνίσσαν ὀσμὴν εὐωδίας ἐποίησε τί οὐκ ἂν ἐργάσηται τὰς πνευματικὰς ἡμῶν ταύτας λατρείας καὶ πόσης ἡμᾶς οὐ παρασκευάσῃ ἀπολαῦσαι τῆς ἄνωθεν εὐνοίας Καὶ ὠσφράνθη φησὶ Κύριος ὁ Θεὸς ὀσμὴν εὐωδίας.
Εἶδες τὰ παρὰ τοῦ δικαίου γεγενημένα πῶς ὅσον μὲν πρὸς τὴν ὄψιν τῶν γεγονότων εὐτελῆ τυγχάνει ἀπὸ δὲ τῆς ὑγιοῦς αὐτοῦ γνώμης καὶ πάνυ μεγάλα δείκνυται Σκόπει μοι λοιπὸν τοῦ φιλανθρώπου Δεσπότου τὴν ἄπειρον ἀγαθότητα.
Καὶ εἶπε Κύριος ὁ Θεὸς διανοηθείς Οὐ προσθήσω ἔτι τοῦ καταράσασθαι τὴν γῆν διὰ τὰ ἔργα τῶν ἀνθρώπων ὅτι ἔγκειται ἡ διάνοια τοῦ ἀνθρώπου ἐπιμελῶς ἐπὶ τὰ πονηρὰ ἐκ νεότητος.
Οὐ προσθήσω οὖν πατάξαι πᾶσαν σάρκα ζῶσαν καθὼς ἐποίησα ἔτι πάσας τὰς ἡμέρας τῆς γῆς.
Πολὺς τῆς εὐεργεσίας ὁ ὄγκος καὶ πολὺ τῆς φιλανθρωπίας τὸ μέγεθος καὶ ἄφατος τῆς ἀνεξικακίας ἡ ὑπερβολή.
Καὶ εἶπε Κύριος ὁ Θεὸς διανοηθείς.
Τὸ Διανοηθεὶς πάλιν ἀνθρωπίνως καὶ ὡς πρὸς τὴν ἡμετέραν φύσιν.
Οὐ προσθήσω ἔτι τοῦ καταράσασθαι τὴν γῆν διὰ τὰ ἔργα τῶν ἀνθρώπων.
Καὶ γὰρ ἐπὶ τοῦ πρωτοπλάστου κατηράσατο εἰπὼν Ἀκάνθας καὶ τριβόλους ἀνατελεῖ καὶ ἐπὶ τοῦ Κάϊν πάλιν ὁμοίως.
Ἐπεὶ οὖν καὶ νῦν τὴν τοσαύτην πανωλεθρίαν ἐπήγαγεν ἵνα παραμυθήσηται τὸν δίκαιον καὶ θαῤῥεῖν παρασκευάσῃ καὶ μὴ μέλλῃ λογίζεσθαι καθ' ἑαυτὸν τί τὸ κέρδος τῆς γεγενημένης εὐλογίας καὶ τοῦ εἰπεῖν Αὐξάνεσθε καὶ πληθύνεσθε εἰ μέλλοιμεν πάλιν εἰς πλῆθος ἐπιδιδόντες ἀπόλλυσθαι Καὶ γὰρ καὶ ἤδη εἶπεν ἐπὶ τοῦ Ἀδὰμ Αὐξάνεσθε καὶ πληθύνεσθε καὶ ἐπήγαγε κατακλυσμόν.
Ἵνα οὖν μὴ ταῦτα λογιζόμενος καὶ στρέφων ἐν τῇ διανοίᾳ διηνεκῶς τὴν ἀγωνίαν ἔχῃ ὅρα φιλανθρωπίαν Δεσπότου.
Οὐ προσθήσω φησὶν ἔτι καταράσασθαι τὴν γῆν διὰ τὰ ἔργα τῶν ἀνθρώπων.
Ὅρα πῶς ἐπεσημήνατο ὅτι διὰ τὴν τούτων μοχθηρίαν τὴν κατάραν ἐπήγαγε τῇ γῇ.
Εἶτα ἵνα μὴ νομίσωμεν ὅτι ἐπειδὴ ἐπὶ τὸ βέλτιον μετεβάλοντο διὰ τοῦτο αὐτὸς ταύτην ἐποιήσατο τὴν ὑπόσχεσιν φησίν Ὅτι ἔγκειται ἡ διάνοια τοῦ ἀνθρώπου ἐπιμελῶς ἐπὶ τὰ πονηρὰ ἐκ νεότητος.
Ξένον φιλανθρωπίας εἶδος.
Ἐπειδὴ ἔγκειται φησὶν ἡ διάνοια τοῦ ἀνθρώπου ἐπιμελῶς ἐπὶ τὰ πονηρὰ ἐκ νεότητος διὰ τοῦτο Οὐκέτι προσθήσω τοῦ καταράσασθαι τὴν γῆν.
Ἐγὼ μὲν γὰρ φησὶ τὰ παρ' ἐμαυτοῦ καὶ ἅπαξ καὶ δεύτερον ἐπεδειξάμην ἐπειδὴ δὲ ὁρῶ τὴν κακίαν αὐξανομένην ἐπαγγέλλομαι μηκέτι καταράσασθαι τὴν γῆν.
Εἶτα δεικνὺς αὐτοῦ τῆς φιλανθρωπίας τὸ μέγεθος ἐπήγαγεν Οὐ προσθήσω οὖν ἔτι πατάξαι πᾶσαν σάρκα ζῶσαν καθὼς ἐποίησα πάσας τὰς ἡμέρας.
Ὅρα μοι πῶς διὰ πάντων μεγίστην χαρίζεται τῷ δικαίῳ τὴν παραμυθίαν μᾶλλον δὲ οὐ τῷ δικαίῳ ἀλλὰ διὰ τὴν οἰκείαν ἀγαθότητα καὶ πάσῃ τῇ μελλούσῃ συνίστασθαι τῶν ἀνθρώπων φύσει.
Τὸ γὰρ Οὐ προσθήσω οὖν πατάξαι πᾶσαν σάρκα ζῶσαν καὶ τὸ Καθὼς ἐποίησα καὶ τὸ Πάσας τὰς ἡμέρας τοῦτό ἐστιν ἐνδεικνυμένου ὅτι οὐκέτι τοιοῦτον ἔσται κλυδώνιον οὔτε τοσαύτη πανωλεθρία καταλήψεται τὴν οἰκουμένην.
Εἶτα καὶ τῆς εὐεργεσίας αὐτοῦ τὸ διηνεκές Ἐν πάσαις φησὶ ταῖς ἡμέραις τοῦτ' ἔστι πάντα τὸν αἰῶνα ἐπαγγέλλομαι μηκέτι τοσαύτην ἐπιδείξασθαι τὴν ἀγανάκτησιν οὐδὲ οὕτω σύγχυσιν ἐργάσασθαι τῆς τῶν ὡρῶν κράσεως καὶ τῆς τῶν στοιχείων θέσεως.
Διὸ καὶ ἐπήγαγε Σπέρμα καὶ θερισμὸς ψῦχος καὶ καῦμα θέρος καὶ ἔαρ ἡμέραν καὶ νύκτα οὐ καταπαύσουσιν.
Ἀκίνητος φησὶν ἔσται αὕτη ἡ διάταξις καὶ οὔτε ἡ γῆ διαλείψει ποτὲ τὰ παρ' ἑαυτῆς τῷ τῶν ἀνθρώπων γένει χορηγοῦσα καὶ τῶν καμάτων καὶ τῆς γεωργίας ἀποδιδοῦσα τὰς ἀμοιβὰς οὔτε αἱ τροπαὶ μετακινηθήσονται ἀλλὰ ψῦχος καὶ καῦμα καὶ θέρος καὶ ἔαρ καθ' ἕκαστον τοῦ ἐνιαυτοῦ κύκλον ἔσται.
Ἐπειδὴ γὰρ κατὰ τὸν τοῦ κατακλυσμοῦ καιρὸν ταύτης ὅλης τῆς διατάξεως σύγχυσίς τις γέγονε καὶ καθάπερ ἐν μιᾷ νυκτὶ οὕτως ἐν παντὶ τῷ χρόνῳ ἐν τῇ κιβωτῷ διῆγεν ὁ δίκαιος οὗτος διὰ τοῦτό φησι νῦν οὔτε ἡ ἡμέρα οὔτε ἡ νὺξ τὸν οἰκεῖον ἐλλείψει δρόμον ἀλλὰ μέχρι τῆς συντελείας τοῦ αἰῶνος ἀκίνητος ἔσται τούτων ἡ λειτουργία.
Εἶδες παράκλησιν ἀρκοῦσαν καὶ δυναμένην ἀναστῆσαι τοῦ δικαίου τὸ φρόνημα εἶδες τῆς εὐγνωμοσύνης οἵαν δέχεται τὴν ἀμοιβήν Ἄκουε καὶ ἐκ τῶν ἐπαγομένων πάλιν τὴν ἄφατον φιλοτιμίαν.
Καὶ εὐλόγησε φησὶν ὁ Θεὸς τὸν Νῶε καὶ τοὺς υἱοὺς αὐτοῦ.
Καὶ εἶπεν αὐτοῖς Αὐξάνεσθε καὶ πληθύνεσθε καὶ πληρώσατε τὴν γῆν καὶ κατακυριεύσατε αὐτῆς.
Καὶ ὁ τρόμος ὑμῶν καὶ ὁ φόβος ἔσται ἐπὶ πᾶσι τοῖς θηρίοις τῆς γῆς καὶ ἐπὶ πάντα τὰ ὄρνεα τοῦ οὐρανοῦ καὶ ἐπὶ πάντα τὰ κινούμενα ἐπὶ τῆς γῆς καὶ ἐπὶ πάντας τοὺς ἰχθύας τῆς θαλάσσης ὑπὸ χεῖρας ὑμῖν πάντα δέδωκα.
Καὶ πᾶν ἑρπετὸν ὅ ἐστι ζῶν ὑμῖν ἔσται εἰς βρῶσιν.
Ὡς λάχανα χόρτου δέδωκα ὑμῖν τὰ πάντα.
Πλὴν κρέας ἐν αἵματι ψυχῆς οὐ φάγεσθε.
Ἄξιον ἐνταῦθα θαυμάσαι τοῦ Δεσπότου τὴν ὑπερβάλλουσαν ἀγαθότητα.
Ὅρα γάρ μοι πάλιν τὸν δίκαιον τοῦτον τῆς αὐτῆς εὐλογίας ἀξιούμενον τῷ Ἀδὰμ καὶ τὴν ἀφαιρεθεῖσαν ἀρχὴν ἀνακαλεσάμενον διὰ τῆς οἰκείας ἀρετῆς μᾶλλον δὲ διὰ τὴν ἄφατον τοῦ Δεσπότου φιλανθρωπίαν.
Ὥσπερ γὰρ ἐπ' ἐκείνου ἔλεγεν Αὐξάνεσθε καὶ πληθύνεσθε καὶ πληρώσατε τὴν γῆν καὶ κατακυριεύσατε αὐτῆς καὶ ἄρχετε τῶν ἰχθύων τῆς θαλάσσης καὶ τῶν ἑρπετῶν καὶ πετεινῶν τοῦ οὐρανοῦ καὶ τῶν θηρίων τῆς γῆς οὕτω νῦν φησι Καὶ ὁ τρόμος ὑμῶν καὶ ὁ φόβος ἔσται ἐπὶ πᾶσι τοῖς θηρίοις τῆς γῆς καὶ ἐπὶ πάντα τὰ ὄρνεα.
Καὶ πᾶν ἑρπετὸν ὅ ἐστι ζῶν ὑμῖν ἔσται εἰς βρῶσιν.
Ὡς λάχανα χόρτου δέδωκα ὑμῖν τὰ πάντα.
Πλὴν κρέας ἐν αἵματι ψυχῆς οὐ φάγεσθε.
Ὅρα τὸν αὐτὸν κανόνα ἑτέρως διασωζόμενον τὸν ἐπὶ τοῦ πρωτοπλάστου.
Καθάπερ γὰρ ἐκεῖ μετὰ τὸ πάντων ἐγχειρίσαι τὴν ἀρχὴν καὶ τῶν ἐν τῷ παραδείσῳ παρασχεῖν τὴν ἀπόλαυσιν ἑνὸς ξύλου μόνον ἀπέχεσθαι ἐκέλευσεν οὕτω δὴ καὶ ἐνταῦθα μετὰ τὴν εὐλογίαν καὶ τὸ φοβερὸν αὐτὸν καταστῆσαι τοῖς θηρίοις καὶ πάντα τὰ πετεινὰ καὶ τὰ ὄρνεα ὑπὸ χεῖρα ποιῆσαι φησί Πᾶν ἑρπετὸν ζῶν ὑμῖν ἔσται εἰς βρῶσιν ὡς λάχανα χόρτου ὑμῖν δέδωκα τὰ πάντα.
Ἐντεῦθεν ἀρχὴ κρεωφαγίας γίνεται οὐχ ἵνα εἰς γαστριμαργίαν αὐτοὺς ἀλείψῃ ἀλλ' ἐπειδὴ ἤμελλον ἐξ αὐτῶν θυσίας ἀναφέρειν οἱ ἄνθρωποι καὶ εὐχαριστίας ποιεῖσθαι τῷ Δεσπότῃ ἵνα μὴ δόξωσιν ὡς ἀφιερωμένων ἀπέχεσθαι διὰ τοῦτο τῆς βρώσεως τὴν ἐξουσίαν χαρίζεται καὶ πολλὴν τὴν ἄδειαν παρέχει.
Ὡς λάχανα χόρτου φησὶ δέδωκα ὑμῖν τὰ πάντα.
Εἶτα καθάπερ ἐπὶ τοῦ Ἀδὰμ τοῦ ἑνὸς ξύλου ἐνετείλατο μετὰ τὴν πάντων ἀπόλαυσιν ἀπέχεσθαι οὕτω καὶ ἐνταῦθα μετὰ τὸ πάντων ἀδεῶς ἐπιτρέψαι τὴν ἑστίασιν φησί Πλὴν κρέας ἐν αἵματι ψυχῆς οὐ φάγεσθε.
Τί οὖν βούλεται τὸ εἰρημένον τί ἐστι Κρέας ἐν αἵματι ψυχῆς Τοῦτ' ἔστι πνικτόν.
Τοῦ γὰρ ἀλόγου ἡ ψυχὴ τὸ αἷμα τυγχάνει.
Ἐπεὶ οὖν τὰς θυσίας ἤμελλον ἐπιτελεῖν τὰς διὰ τῶν ἀλόγων μονονουχὶ διδάσκει αὐτοὺς λέγων ὅτι τὸ μὲν αἷμα ἐμοὶ ἀφώρισται τὸ δὲ κρέας ὑμῖν.
Ταῦτα δὲ ποιεῖ ἄνωθεν προαναστέλλων αὐτῶν τὴν ὁρμὴν τὴν περὶ τὴν ἀνδροφονίαν.
Καὶ ὅτι τοῦτό ἐστιν ἀληθὲς καὶ εὐλαβεστέρους αὐτοὺς ἐντεῦθεν ποιῆσαι βουλόμενος ταῦτα διατάττεται ἄκουε τῶν ἑξῆς.
Καὶ γὰρ τὸ ὑμέτερον αἷμα φησὶ τῶν ψυχῶν ὑμῶν ἐκζητήσω αὐτὸ ἐκ χειρὸς πάντων τῶν θηρίων καὶ ἐκ χειρὸς ἀνθρώπου ἀδελφοῦ ἐκζητήσω τὴν ψυχὴν τοῦ ἀνθρώπου.
Τί οὖν ἡ ψυχὴ τοῦ ἀνθρώπου τὸ αἷμα τυγχάνει Οὐ τοῦτο λέγει μὴ γένοιτο ἀλλὰ τῇ συνηθείᾳ τῇ ἀνθρωπίνῃ κέχρηται ὡς ἄν τις εἴποι τινὶ τὸ αἷμά σου βαστάζω ἐν ταῖς χερσί μου ἀντὶ τοῦ τὴν ἐξουσίαν ἔχω τῆς ἀναιρέσεώς σου.
Ὅτι γὰρ οὐ τὸ αἷμά ἐστι τοῦ ἀνθρώπου ἡ ψυχὴ ἄκουε τοῦ Χριστοῦ λέγοντος Μὴ φοβηθῆτε ἀπὸ τῶν ἀποκτεινόντων τὸ σῶμα τὴν δὲ ψυχὴν μὴ δυναμένων ἀποκτεῖναι.
Καὶ ὅρα τὴν διαφορὰν ὅσην ἐποιήσατο.
Ὁ ἐκχέων φησὶν αἷμα ἀνθρώπου ἀντὶ τοῦ αἵματος αὐτοῦ τὸ αὐτοῦ ἐκχυθήσεται ὅτι ἐν εἰκόνι Θεοῦ ἐποίησα τὸν ἄνθρωπον.
Ἐννόησόν μοι ὅσον τὸν φόβον διὰ τοῦ ῥήματος ἐπετείχισεν.
Εἰ καὶ τὸ ὁμογενὲς φησὶ μὴ γίνεταί σοι κώλυμα οὐδὲ ἡ κοινωνία τῆς φύσεως ἀφίστησί σε τῆς κακῆς ἐπιχειρήσεως ἀλλὰ καὶ τὴν συμπάθειαν τὴν ἀδελφικὴν ἀπωσάμενος ὅλος γίνῃ τοῦ μιαροῦ τούτου τολμήματος ἐννόει ὅτι κατ' εἰκόνα Θεοῦ δεδημιούργηται καὶ ὅσης ἠξίωται παρὰ τοῦ Θεοῦ τῆς προεδρίας καὶ ὅτι πάσης τῆς κτίσεως τὴν ἐξουσίαν ἀναδέδεκται καὶ παῦσαι τῆς μοχθηρᾶς γνώμης.
Τί οὖν φησιν Ἐὰν μυρίους τις ἐργάσηται φόνους καὶ τοσαῦτα αἵματα ἐκχέῃ πῶς τὴν ἀξίαν δώῃ δίκην τοῦ αἵματος αὐτοῦ μόνου ἐκχυθέντος Μὴ τοῦτο λογίζου ἄνθρωπε ἀλλ' ἐννόει ὅτι τοιοῦτον μετ' οὐ πολὺ δέξεται σῶμα ἄφθαρτον τὸ δυνάμενον διηνεκῆ καὶ αἰώνιον κόλασιν ὑπέχειν.
Κἀκεῖνο δὲ σκόπει πῶς μετὰ ἀκριβείας διετάξατο.
Ἐπὶ μὲν γὰρ τοῦ ἀνθρώπου φησὶ μὴ ἐκχέῃς αἷμα ἐπὶ δὲ τῶν ἀλόγων οὐκ εἶπε μὴ ἐκχέῃς ἀλλὰ Πλὴν κρέας ἐν αἵματι ψυχῆς οὐ φάγεσθε.
Ἐκεῖ μὴ ἐκχέῃς ἐνταῦθα μὴ φάγῃς.
Εἶδες ὅσον τὸ ἀνεπαχθὲς ἔχουσιν αὐτοῦ αἱ νομοθεσίαι πῶς κοῦφαι καὶ ῥᾴδιαι αἱ ἐντολαί πῶς οὐδὲν βαρὺ οὐδὲ φορτικὸν ἐπιζητεῖ παρὰ τῆς ἡμετέρας φύσεως Λέγουσι γάρ τινες βαρὺ καὶ γεῶδες καὶ νοσοποιὸν εἶναι τὸ τῶν ἀλόγων αἷμα.
Ἀλλ' ἡμεῖς μὴ δι' ἐκεῖνον τὸν φιλοσοφώτερον λόγον ἀλλὰ διὰ τὴν τοῦ Δεσπότου νομοθεσίαν τὴν φυλακὴν ὀφείλομεν ἐκδείκνυσθαι.
Εἶτα ἵνα μάθωμεν ἀκριβῶς τίνος ἕνεκεν τοσαύτην ταύτης τῆς ἐντολῆς τὴν ἀκρίβειαν ἐποιήσατο καὶ ὅτι ἀναχαιτίζων τῶν ἀνθρώπων τὴν φονικὴν γνώμην φησὶν Ὑμεῖς δὲ αὐξάνεσθε καὶ πληθύνεσθε καὶ πληρώσατε τὴν γῆν καὶ κατακυριεύσατε αὐτῆς οὐχ ἁπλῶς εἶπεν Ὑμεῖς δὲ ἀλλὰ μονονουχὶ λέγων ὑμεῖς οἱ ὀλίγοι οἱ εὐαρίθμητοι πᾶσαν τὴν γῆν πληρώσατε καὶ κατακυριεύσατε αὐτῆς τοῦτ' ἔστι τὴν ἀρχὴν ἔχετε καὶ τὴν ἐξουσίαν καὶ τὴν ἀπόλαυσιν.
Ὅρα μοι Θεοῦ φιλανθρωπίαν πῶς πρότερον μεγάλας τὰς εὐεργεσίας δωρούμενος τότε καὶ νόμον καὶ ἐντολὴν δίδωσι.
Καὶ καθάπερ ἐπὶ τοῦ Ἀδὰμ μετὰ τὸ ἐγκατοικῆσαι ἐν τῷ παραδείσῳ καὶ τὴν τοσαύτην ἀπόλαυσιν χαρίσασθαι τότε τὴν ἀποχὴν τοῦ ξύλου ἐνετείλατο οὕτω καὶ ἐνταῦθα μετὰ τὸ ὑποσχέσθαι μηκέτι τοιαύτην ἐπάξειν πανωλεθρίαν μηδὲ ἀγανάκτησιν τοιαύτην ἐπιδείξασθαι ἀλλὰ ἀκίνητα μέχρι τῆς συντελείας ἐᾷν ἅπαντα τὰ στοιχεῖα διαμένειν ἕκαστον τὸν οἰκεῖον δρόμον καὶ τὴν οἰκείαν τάξιν ἀποπληροῦντα καὶ εὐλογίας αὐτοὺς ἀξιῶσαι καὶ τὴν ἀρχαίαν ἐξουσίαν δωρήσασθαι τὴν κατὰ τῶν ἀλόγων ἁπάντων καὶ τῆς κρεωφαγίας τὴν ἄδειαν παρασχεῖν τότε φησὶ Πλὴν κρέας ἐν αἵματι ψυχῆς οὐ φάγεσθε.
Εἶδες πῶς πρότερον εὐεργετεῖ καὶ τὴν φιλοτιμίαν ἄφατον ἐπιδείκνυται καὶ τότε ἐπιτάττει καίτοι γε ἐπ' ἀνθρώπων οὐκ ἄν ποτε τοῦτο γένοιτο.
Οἱ γὰρ ἄνθρωποι πρότερον βούλονται τὰ παρ' ἑαυτῶν ἐπιταττόμενα εἰς ἔργον ἐκβῆναι καὶ πολλὴν ἐπιδείξασθαι τὴν εὔνοιαν τοὺς τὰ ἐπιτάγματα δεχομένους καὶ τὴν τούτων ἐκπλήρωσιν ποιουμένους καὶ τότε ἄρα ἀμείβεσθαι τοὺς πολλὴν τὴν ὑπακοὴν ἐπιδειξαμένους.
Ἐπὶ δὲ τοῦ κοινοῦ πάντων Δεσπότου τὸ ἐναντίον πρότερον εὐεργετεῖ καὶ τῷ πλήθει τῶν εὐεργεσιῶν ἐφέλκεται τὴν ἡμετέραν φύσιν καὶ τότε κοῦφα καὶ ῥᾴδια ἐπιτάττει ἵνα καὶ τῇ εὐκολίᾳ τῶν ἐπιταγμάτων καὶ ταῖς παραλαβούσαις εὐεργεσίαις διεγηγερμένοι πρὸς τὴν τούτων ἐπειχθῶμεν ἐκπλήρωσιν.
Μὴ τοίνυν ῥᾳθυμῶμεν ἀγαπητοὶ μηδὲ ὀκνηρότεροι γινώμεθα περὶ τὴν ὑπακοὴν τῶν ἐπιταχθέντων καὶ τὰς παραλαβούσας εὐεργεσίας λογιζόμενοι καὶ τῶν ἐπιταγμάτων τὴν εὐκολίαν καὶ τῶν ἐπαγγελιῶν τῶν μετὰ τὴν ἐκπλήρωσιν ἡμῖν τεταμιευμένων τὸ μέγεθος ἀλλὰ νήφωμεν καὶ περὶ τὴν ἐργασίαν σπεύδωμεν τῶν παρὰ τοῦ Θεοῦ δεδομένων ἡμῖν ἐντολῶν καὶ τὰς ὁδοὺς ἃς ἐχαρίσατο τῇ ἡμετέρᾳ φύσει πρὸς τὴν τῶν ψυχῶν ἡμῶν συντελούσας σωτηρίαν μὴ ἀποπεμψώμεθα ἀλλὰ τῷ ὑπολειπομένῳ τῆς ζωῆς ἡμῶν χρόνῳ εἰς δέον χρησάμενοι καὶ τὰ ἡμαρτημένα ἀπονιψώμεθα καὶ πολλὴν ἑαυτοῖς τὴν παῤῥησίαν προαποθώμεθα καὶ μάλιστα νῦν ὡς ἔτι ἐνέστηκε τὸ λειπόμενον τῆς ἁγίας τεσσαρακοστῆς μέρος.
Οὐδὲ γὰρ ὀλίγος ἐστὶν ὁ τῶν ἡμερῶν ἀριθμὸς ὁ ὑπολειπόμενος εἰ βουληθείημεν μικρὸν ἀνανῆψαι.
Τοῦτο δὲ εἶπον οὐκ ἐπειδὴ τοσούτου χρόνου μόνον δεῖται τῶν ἡμαρτημένων ἡμῖν ἡ διόρθωσις ἀλλ' ἐπειδὴ Δεσπότην ἔχομεν φιλάνθρωπον καὶ ἥμερον καὶ οὐ δεῖται χρόνου πολλοῦ μόνον ἐὰν μετὰ πολλῆς τῆς θερμότητος καὶ τῆς νήψεως αὐτῷ προσίωμεν ἀποστήσαντες ἑαυτοὺς τῶν βεβιωμένων ἁπάντων καὶ προσηλώσαντες τῇ ἄνωθεν ῥοπῇ.
Καὶ γὰρ οἱ Νινευῖται τοσούτῳ πλήθει ἁμαρτιῶν βεβαρημένοι ἐπειδὴ πολλῇ καὶ ἀκριβεῖ τῇ μετανοίᾳ ἐχρήσαντο οὐκ ἐδεήθησαν πλέον ἢ τριῶν ἡμερῶν πρὸς τὸ ἐκκαλέσασθαι τοῦ Θεοῦ τὴν ἀγαθότητα καὶ τὴν κατ' αὐτῶν ἐξενεχθεῖσαν ἀπόφασιν ἄκυρον ἀποφῆναι.
Καὶ τί λέγω οἱ Νινευῖται Ὁ λῃστὴς ὁ ἐπὶ τοῦ σταυροῦ οὐδὲ μιᾶς ἡμέρας ἐδεήθη.
Καὶ τί λέγω μιᾶς ἡμέρας Οὐδὲ βραχείας ὥρας.
Τοσαύτη ἐστὶν ἡ περὶ ἡμᾶς τοῦ Θεοῦ φιλανθρωπία.
Ἐπειδὰν γὰρ ἴδῃ τὸν τόνον τῆς ἡμετέρας γνώμης καὶ πόθῳ ζέοντι προσιόντας ἡμᾶς οὐ μέλλει οὐδὲ ἀναβάλλεται ἀλλὰ ταχεῖαν παρέχει τὴν παρ' ἑαυτοῦ φιλοτιμίαν καὶ λέγει Ἔτι λαλοῦντός σου ἐρῶ Ἰδοὺ πάρειμι.
Ἂν τοίνυν βουληθῶμεν καὶ ἡμεῖς ἐν ταῖς ὀλίγαις ἡμέραις ταύταις σπουδήν τινα ἐπιδείξασθαι καὶ τῇ συμμαχίᾳ τῇ ἀπὸ τῆς νηστείας εἰς δέον χρήσασθαι καὶ τὴν ῥᾳθυμίαν ἀποτιναξάμενοι εὐχὰς ἐκτενεῖς ποιήσασθαι πρὸς τὸν Δεσπότην δάκρυα θερμὰ προχέειν κατηγορεῖν συνεχῶς τῶν ἡμῖν πεπλημμελημένων προτιθέναι καθάπερ ἰατρῷ τὰ ἡμέτερα τραύματα καὶ τὰ τῆς ψυχῆς ἕλκη δεικνύναι καὶ τὴν παρ' αὐτοῦ ἰατρείαν ἐπιζητεῖν καὶ τὰ ἄλλα τὰ παρ' ἑαυτῶν εἰσφέρειν συντριβὴν διανοίας κατάνυξιν ἀκριβῆ ἐλεημοσύνην δαψιλῆ τὰ λοιπὰ πάθη τὰ διαταράττοντα ἡμῶν τὸν λογισμὸν χαλινοῦν καὶ ἐξορίζειν τῆς ἡμετέρας ψυχῆς καὶ μήτε ὑπὸ τῆς τῶν χρημάτων ἐπιθυμίας πολιορκεῖσθαι μήτε μνησικακεῖν πρὸς τοὺς πλησίον καὶ ἐχθρωδῶς διακεῖσθαι πρὸς τοὺς ὁμογενεῖς.
Οὐδὲν γὰρ οὐδὲν οὕτως ὁ Θεὸς μισεῖ καὶ ἀποστρέφεται ὡς τὸν μνησικακοῦντα ἄνθρωπον καὶ τὴν ἔχθραν τὴν πρὸς τὸν πλησίον ἐπὶ τῆς ψυχῆς διηνεκῶς φυλάττοντα.
Τοσαύτη γὰρ ταύτης ἐστὶ τῆς ἁμαρτίας ἡ λύμη ὅτι καὶ φιλανθρωπίαν Θεοῦ ἀνεκαλέσατο.
Καὶ ἵνα μάθητε ὑπομνῆσαι ὑμᾶς βούλομαι τῆς παραβολῆς τῆς ἐν τῷ Εὐαγγελίῳ κειμένης ὅπως ἐκεῖνος ὁ τῶν μυρίων ταλάντων τὴν συγχώρησιν δεξάμενος παρὰ τοῦ δεσπότου ἐπειδὴ προσέπεσε καὶ ἐδεήθη καὶ ἱκέτευσε.
Σπλαγχνισθεὶς γὰρ φησὶν ὁ κύριος αὐτοῦ ἀπέλυσεν αὐτὸν καὶ τὸ δάνειον συνεχώρησεν αὐτῷ.
Εἶδες εὐσπλαγχνίαν δεσπότου Ἐκεῖνος προσέπιπτεν ἱκετεύων προθεσμίαν αὐτῷ δοθῆναι.
Μακροθύμησον γὰρ ἐπ' ἐμοὶ φησὶ καὶ πάντα σοι ἀποδώσω.
Ἀλλ' ὁ ἀγαθὸς δεσπότης ὁ κηδεμὼν καὶ φιλάνθρωπος ἐπικαμφθεὶς τῷ ἱκέτῃ οὐχ ὅσον ᾔτησε τοσοῦτον παρέσχεν ἀλλ' ὅσον οὐδὲ ἐνενόησε.
Τοιοῦτον γὰρ αὐτῷ ἔθος ἀεὶ νικᾷν καὶ προφθάνειν τὰς ἡμετέρας αἰτήσεις.
Ἐκείνου τοίνυν ἐνδοθῆναι παρακαλέσαντος καὶ ὑποσχομένου πᾶσαν ποιήσασθαι τὴν ἔκτισιν ὁ ἀγαθότητι νικῶν τὰ ἡμέτερα πλημμελήματα σπλαγχνισθεὶς λοιπὸν ἀπέλυσεν αὐτὸν καὶ τὸ δάνειον ἀφῆκεν αὐτῷ.
Εἶδες τί μὲν ὁ δοῦλος ᾐτήσατο ὅσον δὲ ὁ δεσπότης ἐχαρίσατο Ὅρα πάλιν αὐτοῦ τούτου τὴν ἀπόνοιαν.
Δέον γὰρ κατὰ τὴν τοσαύτην φιλανθρωπίαν καὶ τὴν ἄφατον εὐεργεσίαν τὴν εἰς αὐτὸν γεγενημένην συμπαθέστατον αὐτὸν καταστῆναι περὶ τοὺς ὁμογενεῖς ὁ δὲ τὸ ἐναντίον ἐπιδείκνυται.
Ἐξελθὼν γὰρ φησὶν οὗτος αὐτὸς ὁ τῶν μυρίων ταλάντων τὴν συγχώρησιν δεξάμενος.
Ἀκούετε παρακαλῶ μετὰ ἀκριβείας τὰ γὰρ τούτῳ συμβάντα ἱκανὰ καθικέσθαι τῆς ἡμετέρας ψυχῆς καὶ πεῖσαι τὸ χαλεπὸν τοῦτο νόσημα ἐξορίσαι τῆς διανοίας τῆς ἡμετέρας.
Οὗτος τοίνυν ἐξελθὼν εὗρεν ἕνα τῶν συνδούλων αὐτοῦ ὃς ὤφειλεν αὐτῷ ἑκατὸν δηνάρια.
Σκόπει πόσον τὸ μέσον.
Ὧδε σύνδουλος ὁ ὀφείλων ἑκατὸν δηνάρια ἐκεῖ δεσπότης ὁ ἀπαιτῶν καὶ μύρια ἦν τάλαντα καὶ ὅμως ἐπειδὴ εἶδεν ἱκετεύοντα καὶ παρακαλοῦντα συνεχώρησεν οὗτος δὲ Κρατήσας αὐτὸν ἔπνιγε λέγων Ἀπόδος μοι εἴ τι ὀφείλεις.
Τί οὖν Πεσὼν φησὶν ὁ σύνδουλος αὐτοῦ.
Ὅρα πῶς συνεχῶς στρέφει τὸ ῥῆμα τοῦτο ὁ εὐαγγελιστὴς Ὁ σύνδουλος αὐτοῦ οὐχ ἁπλῶς ἀλλ' ἵνα μάθωμεν ὅτι οὐδὲν μεταξὺ αὐτῶν τὸ μέσον.
Καὶ ὅμως τὴν αὐτὴν ἱκετηρίαν πρὸς αὐτὸν ἐποιήσατο ἣν καὶ οὗτος πρὸς τὸν δεσπότην λέγων Μακροθύμησον ἐπ' ἐμοὶ καὶ πάντα σοι ἀποδώσω.
Ὁ δὲ φησὶν ἀπελθὼν ἔβαλεν αὐτὸν εἰς τὴν φυλακὴν ἕως οὗ ἀποδῷ πᾶν τὸ ὀφειλόμενον αὐτῷ.
Ὢ τῆς ἀγνωμοσύνης ὑπερβολή ἔναυλον ἔχων τὴν μνήμην τῆς τοσαύτης γενομένης φιλοτιμίας οὐδὲ οὕτως ἠνέσχετο συμπαθές τι λογίσασθαι ἀλλὰ πρότερον μὲν ἔπνιγε νῦν δὲ καὶ εἰς δεσμωτήριον ἐνέβαλεν.
Ἀλλ' ὅρα τί γίνεται.
Ἰδόντες δὲ φησὶν οἱ σύνδουλοι αὐτοῦ ἐλυπήθησαν καὶ ἐλθόντες διεσάφησαν τῷ κυρίῳ αὐτῶν πάντα τὰ γινόμενα.
Οὐκ ἐκεῖνος ὁ πεπονθὼς  ἀλλ' οἱ σύνδουλοι οἱ μηδὲν ἠδικημένοι ὡς ἀδικηθέντες οὕτως ἠνιάθησαν καὶ ἐλθόντες ἅπαντα ἐμήνυσαν.
Ἀλλ' ὅρα τοῦ δεσπότου λοιπὸν τὴν ἀγανάκτησιν.
Τότε προσκαλεσάμενος αὐτὸν φησὶ λέγει Δοῦλε πονηρέ.
Ἀληθῶς ἐντεῦθέν ἐστιν ἰδεῖν ὅσος τῆς μνησικακίας ὁ ὄλεθρος.
Ἡνίκα γὰρ τὰ μύρια τάλαντα ἐμεθόδευεν οὐκ ἐκάλεσεν αὐτὸν πονηρὸν ἀλλὰ νῦν ὅτε περὶ τὸν σύνδουλον γέγονεν ἀπηνής.
Πονηρὲ δοῦλε φησὶ πᾶσαν τὴν ὀφειλὴν ἐκείνην ἀφῆκά σοι ἐπεὶ παρεκάλεσάς με.
Ὅρα πῶς δείκνυσιν αὐτοῦ τῆς κακίας τὴν ὑπερβολήν.
Μὴ γὰρ πλέον τι ἐπεδείξω φησίν.
Οὐχὶ ῥήματα ψιλὰ ἐποιήσω καὶ δεξάμενός σου τὴν ἱκεσίαν πᾶσαν ἐκείνην τὴν μεγάλην καὶ ἀπόῤῥητον ὀφειλὴν συνεχώρησα Οὐκ ἔδει καὶ σὲ ἐλεῆσαι τὸν σύνδουλόν σου ὡς καὶ ἐγώ σε ἠλέησα Ποίας ἂν εἴης ἄξιος συγγνώμης εἰ ἐγὼ μὲν ὁ δεσπότης σου τοσοῦτον ὄγκον ὀφειλημάτων διὰ τὰ ψιλὰ ἐκεῖνα ῥήματα συνεχώρησα σὺ δὲ τὸν σύνδουλόν σου τὸν ὁμογενῆ οὐκ ἠλέησας οὐδὲ ἐπεκάμφθης οὐδὲ εἰς μνήμην ἐλθὼν τῶν ὑπαρξάντων σοι παρ' ἐμοῦ ἐπεδείξω τινὰ περὶ αὐτὸν συμπάθειαν ἀλλ' ἀνελεὴς ἐγένου καὶ ὠμὸς καὶ ἐλεῆσαι τὸν σύνδουλόν σου οὐκ ἠθέλησας Διὰ τοῦτο ἐνταῦθα μαθήσῃ διὰ τῆς πείρας ὅσων κακῶν ἑαυτῷ αἴτιος κατέστης.
Καὶ ὀργισθεὶς ὁ κύριος αὐτοῦ παρέδωκεν αὐτὸν τοῖς βασανισταῖς.
Ὅρα καὶ νῦν αὐτὸν ὀργιζόμενον διὰ τὴν εἰς τὸν σύνδουλον ἀπανθρωπίαν καὶ τοῖς βασανισταῖς παραδιδόντα καὶ ὅπερ πρότερον οὐκ ἐποίησεν ἡνίκα τοσούτοις τοῖς ὀφειλήμασιν ὑπεύθυνος ἦν νῦν κελεύει γίνεσθαι.
Παρέδωκε γὰρ αὐτὸν τοῖς βασανισταῖς ἕως οὗ ἀποδῷ πᾶν τὸ ὀφειλόμενον ἕως οὗ φησὶ τὰ μύρια τάλαντα ὧν τὴν συγχώρησιν ἤδη λαβὼν ἀπῆλθε ταῦτα καταβάλλῃ.
Μεγίστη καὶ ἄφατος ἡ τοῦ Θεοῦ φιλανθρωπία ἡνίκα μὲν γὰρ αὐτὸς ἐμεθόδευεν ἐπειδὴ τὴν ἱκεσίαν ἐποιήσατο συνεχώρησεν ἐπειδὴ δὲ εἶδεν αὐτὸν περὶ τὸν σύνδουλον ὠμὸν καὶ ἀπάνθρωπον γεγονότα τότε λοιπὸν τὴν οἰκείαν ἀνακαλεῖται φιλοτιμίαν δεικνὺς αὐτῷ διὰ τῶν πραγμάτων αὐτῶν ὡς οὐ τοσοῦτον ἐκεῖνον ἠδίκησεν ὅσον ἑαυτόν.
Καὶ καθάπερ ἐκεῖνος εἰς φυλακὴν ἔβαλεν ἕως οὗ ἀποδῷ τὸ ὀφειλόμενον οὕτω καὶ αὐτὸς τοῖς βασανισταῖς παραδέδωκεν ἕως οὗ ἅπασαν καταθῇ τὴν ὀφειλήν.
Ταῦτα δὲ οὐ περὶ ταλάντων καὶ περὶ δηναρίων ἁπλῶς εἴρηκεν ἀλλὰ περὶ ἁμαρτίας ὁ λόγος καὶ μεγέθους πλημμελημάτων ἵνα μάθωμεν ὅτι ἡμεῖς μὲν μυρίων πλημμελημάτων δίκας ὀφείλοντες τῷ Δεσπότῃ διὰ τὴν ἄφατον αὐτοῦ φιλανθρωπίαν συγχώρησιν παρ' αὐτοῦ δεχόμεθα.
Ἐὰν δὲ περὶ τοὺς ὁμοδούλους καὶ τοὺς ὁμογενεῖς καὶ τοὺς τῆς αὐτῆς ἡμῖν φύσεως κοινωνοῦντας ὠμοὶ καὶ ἀπάνθρωποι γενώμεθα καὶ τὰ εἰς ἡμᾶς πλημμελούμενα μὴ διαλύσωμεν ἀλλ' ὑπὲρ τῶν εὐτελῶν τούτων πονηρευώμεθα  τότε καὶ τὴν ἀγανάκτησιν ἐπισπασόμεθα τοῦ Δεσπότου καὶ ὧν πρότερον τὴν συγχώρησιν ἐδεξάμεθα τούτων πάλιν τὴν ὀφείλησιν μετὰ βασάνων ἀπαιτεῖσθαι κελευόμεθα.
Ἵνα γὰρ μάθωμεν ἀκριβῶς ὅτι πρὸς ὠφέλειαν τῶν ψυχῶν τῶν ἡμετέρων τὴν παραβολὴν ταύτην παρήγαγεν ὁ Δεσπότης ἄκουε τοῦ ἐπαγομένου Οὕτω καὶ ὁ Πατὴρ ὑμῶν ὁ οὐράνιος ποιήσει ὑμῖν φησὶν ἐὰν μὴ ἀφῆτε ἕκαστος τῷ ἀδελφῷ αὐτοῦ ἀπὸ τῶν καρδιῶν ὑμῶν τὰ παραπτώματα αὐτῶν.
Μέγα τῆς παραβολῆς τὸ κέρδος μόνον ἐὰν προσέχειν βουλώμεθα.
Τί γὰρ τοσοῦτον ἀφεῖναι δυνάμεθα ὅσον ἀφίεται ἡμῖν παρὰ τοῦ Δεσπότου Καὶ ἡμεῖς μὲν ἐὰν τοῦτο βουληθῶμεν ὁμοδούλοις ἀφίεμεν αὐτοὶ δὲ παρὰ τοῦ Δεσπότου τὴν συγχώρησιν δεχόμεθα.
Καὶ ὅρα καὶ τὴν ἀκρίβειαν τῶν εἰρημένων.
Οὐ γὰρ εἶπεν ἁπλῶς ἐὰν μὴ ἀφῆτε τοῖς ἀνθρώποις τὰ ἡμαρτημένα ἀλλὰ τί Ἐὰν μὴ ἀφῆτε ἕκαστος τῷ ἀδελφῷ αὐτοῦ ἀπὸ τῶν καρδιῶν ὑμῶν τὰ παραπτώματα αὐτῶν.
Σκόπει πῶς βούλεται αὐτὴν ἡμῶν τὴν καρδίαν ἐν γαλήνῃ καὶ ἡσυχίᾳ τυγχάνειν καὶ τὸν λογισμὸν ἡμῶν ἀτάραχον καὶ παντὸς ἀπηλλάχθαι πάθους καὶ πολλὴν τὴν πρὸς τοὺς πλησίον ἡμᾶς ἐπιδείκνυσθαι τὴν φιλαγαθωσύνην.
Καὶ ἀλλαχοῦ δὲ πάλιν ἔστιν αὐτοῦ ἀκοῦσαι λέγοντος Ἐὰν γὰρ ἀφῆτε τοῖς ἀνθρώποις τὰ παραπτώματα αὐτῶν ἀφήσει καὶ ὑμῖν ὁ Πατὴρ ὑμῶν ὁ οὐράνιος.
Μὴ τοίνυν νομίσωμεν ἕτερον εὐεργετεῖν ὅταν τοῦτο ποιῶμεν ἢ μεγάλην τινὰ εἰς ἐκεῖνον κατατίθεσθαι χάριν.
Αὐτοὶ γάρ ἐσμεν οἱ τῆς εὐεργεσίας ἀπολαύοντες καὶ πολὺ τὸ κέρδος ἑαυτοῖς ἐντεῦθεν προξενοῦντες ὥσπερ ἐὰν μὴ τοῦτο ποιῶμεν πάλιν ἐκείνου μὲν οὐδ' ὅλως ἀδικῆσαί τι δυνησόμεθα ἑαυτοῖς δὲ τὴν ἀφόρητον τῆς γεέννης κόλασιν προευτρεπίζομεν.
Διὸ παρακαλῶ ταῦτα λογιζόμενοι μηδέποτε ἀνεχώμεθα τοῖς λελυπηκόσιν ἡμᾶς ἢ ἑτέρως πως ἀδικήσασι μνησικακεῖν ἢ ἐχθρωδῶς πρὸς αὐτοὺς διακεῖσθαι ἀλλ' ἐννοοῦντες ὅσης ἡμῖν εὐεργεσίας πρόξενοι καὶ παῤῥησίας παρὰ τῷ Δεσπότῃ γίνονται καὶ πρὸ πάντων ὅτι δαπάνη τυγχάνει τῶν ἡμετέρων ἁμαρτημάτων ἡ πρὸς τοὺς λυπήσαντας καταλλαγὴ σπεύδωμεν καὶ ἐπειγώμεθα καὶ τὸ ἐκ τούτου κέρδος ἐννοοῦντες τοσαύτην ἐπιδειξώμεθα περὶ τοὺς ἠδικηκότας θεραπείαν ὡσανεὶ πρὸς εὐεργέτας ἀληθῶς.
Ἐὰν γὰρ νήφωμεν οὐχ οὕτως οἱ γνησίως περὶ ἡμᾶς διακείμενοι καὶ παντὶ τρόπῳ θεραπεύειν σπουδάζοντες ὠφελῆσαι ἡμᾶς δυνήσονται ὡς ἡ περὶ τούτους θεραπεία ἀξίους ἡμᾶς τῆς ἄνωθεν εὐνοίας ἀπεργαζομένη καὶ τοῦ φορτίου τῶν ἡμαρτημένων ἡμῖν ἐπικουφίζουσα.
Ἐννόησον γάρ μοι ἀγαπητὲ ὅσον τῆς ἀρετῆς τὸ μέγεθος ταύτης ἀπὸ τῶν ἐπάθλων ὧν ἐπηγγείλατο τοῖς ταύτην κατωρθωκόσιν ὁ τῶν ὅλων Θεός.
Εἰπὼν γὰρ Ἀγαπᾶτε τοὺς ἐχθροὺς ὑμῶν εὐλογεῖτε τοὺς διώκοντας ὑμᾶς εὔχεσθε ὑπὲρ τῶν ἐπηρεαζόντων ὑμᾶς ἐπειδὴ μεγάλα ἦν τὰ ἐπιτάγματα καὶ τῆς ἄκρας ἁπτόμενα κορυφῆς φησίν Ὅπως γένησθε ὅμοιοι τοῦ Πατρὸς ὑμῶν τοῦ ἐν τοῖς οὐρανοῖς ὅτι τὸν ἥλιον αὐτοῦ ἀνατέλλει ἐπὶ πονηροὺς καὶ ἀγαθοὺς καὶ βρέχει ἐπὶ δικαίους καὶ ἀδίκους.
Εἶδες κατὰ δύναμιν ἀνθρωπίνην τίνι παρόμοιος γίνεται ὁ μὴ μόνον μὴ ἀμυνόμενος τοὺς λελυπηκότας ἀλλὰ καὶ προσεύχεσθαι ὑπὲρ αὐτῶν σπουδάζων Μὴ τοίνυν ἀποστερῶμεν ἑαυτοὺς διὰ ῥᾳθυμίαν τοιούτων δωρεῶν καὶ τῶν ἐπάθλων τῶν πάντα λόγον ὑπερβαινόντων ἀλλὰ παντὶ τρόπῳ τοῦτο κατορθῶσαι σπουδάζωμεν καὶ βιασάμενοι τὸν λογισμὸν παιδεύσωμεν εἴκειν τῷ τοῦ Θεοῦ ἐπιτάγματι.
Διὰ γὰρ τοῦτο κἀγὼ νῦν ἐποιησάμην ταύτην τὴν παραίνεσιν καὶ τὴν παραβολὴν εἰς μέσον ἤγαγον καὶ τοῦ κατορθώματος ἔδειξα τὸ μέγεθος καὶ ὅσον ἡμῖν ἐκ τούτου κέρδος γίνεται ἵνα ὡς ἔτι καιρὸς ἕκαστος ἡμῶν εἴ τινα ἔχοι ἐχθρωδῶς πρὸς αὐτὸν διακείμενον σπουδὴν ποιήσηται διὰ τῆς πολλῆς θεραπείας καταλλάξαι αὐτὸν ἑαυτῷ.
Καὶ μή μοι λεγέτω τις ὅτι καὶ ἅπαξ καὶ δεύτερον παρεκάλεσα καὶ οὐ προσήκατο εἰ ἀπὸ εἰλικρινείας τοῦτο πράττωμεν μὴ πρότερον παυσώμεθα μέχρις ἂν τῇ πολλῇ προσεδρίᾳ νικήσαντες ἐφελκυσώμεθα αὐτὸν καὶ ἀποστήσωμεν τῆς πρὸς ἡμᾶς ἀπεχθείας.
Μὴ γὰρ ἐκείνῳ τι χαριζόμεθα Εἰς ἡμᾶς διαβαίνει τὰ τῆς εὐεργεσίας τοῦ Θεοῦ τὴν εὔνοιαν ἐπισπώμεθα τῶν ἁμαρτημάτων τὴν συγχώρησιν ἑαυτοῖς προαποτιθέμεθα παῤῥησίαν πολλὴν πρὸς τὸν Δεσπότην ἐκ τούτου λαμβάνομεν.
Ἂν τοῦτο κατορθώσωμεν δυνησόμεθα μετὰ καθαροῦ συνειδότος καὶ τῇ ἱερᾷ ταύτῃ καὶ φρικτῇ τραπέζῃ προσελθεῖν καὶ τὰ ῥήματα ἐκεῖνα τὰ τῇ εὐχῇ συνεζευγμένα μετὰ παῤῥησίας φθέγξασθαι.
Ἴσασιν οἱ μεμυημένοι τὸ λεγόμενον.
Διὸ τῷ ἑκάστου συνειδότι καταλιμπάνω εἰδέναι πῶς μὲν κατωρθωκότες τὴν ἐντολὴν μετὰ παῤῥησίας προέσθαι ταῦτα δυνάμεθα κατὰ τὸν καιρὸν ἐκεῖνον τὸν φοβερόν.
Εἰ δὲ ῥᾳθυμήσαιμεν πόσης ἡμῖν οὐκ ἂν γένοιτο κατακρίσεως αἴτιον ἐναντία τοῖς ῥήμασι διαπραττομένοις τολμᾷν ἁπλῶς καὶ εἰκῆ προφέρειν τὰ τῆς εὐχῆς ῥήματα καὶ μεῖζον ἑαυτοῖς ἐπισωρεύειν τὸ πῦρ καὶ τὴν ἀγανάκτησιν ἐκκαλεῖσθαι τοῦ Δεσπότου Χαίρω καὶ εὐφραίνομαι ὁρῶν ὑμᾶς μεθ' ἡδονῆς ἀκούοντας τὰ λεγόμενα καὶ διὰ τοῦ κρότου δεικνύντας ὅτι ἕτοιμοι γενέσθαι σπουδάζετε καὶ εἰς ἔργον ἀγαγεῖν τὴν δεσποτικὴν ταύτην παραίνεσιν.
Τοῦτο γάρ ἐστι τὸ ἰατρεῖον τῶν ἡμετέρων ψυχῶν τοῦτο φάρμακον τοῖς ἡμετέροις τραύμασιν αὕτη ἀρίστη ὁδὸς τῆς πρὸς τὸν Θεὸν εὐαρεστήσεως τοῦτο μέγιστον δεῖγμα φιλοθέου ψυχῆς τὸ διὰ τὸν τοῦ Δεσπότου νόμον πάντα καταδέχεσθαι καὶ μὴ ὑποσύρεσθαι ὑπὸ τῆς τῶν λογισμῶν ἀσθενείας ἀλλ' ἀνωτέρους γίνεσθαι τῶν παθῶν ἐννοοῦντας τὰς ἐφ' ἑκάστης ἡμέρας παρὰ τοῦ Θεοῦ εἰς ἡμᾶς εὐεργεσίας γεγενημένας.
Καὶ ὅσῳπερ ἂν ἐπιδειξώμεθα οὐδὲ τὸ πολλοστὸν φθάσαι μέρος δυνησόμεθα τῶν τε ἤδη παρασχεθέντων ἡμῖν τῶν τε καθ' ἑκάστην ἡμέραν εἰς ἡμᾶς γινομένων καὶ τῶν τεταμιευμένων ἡμῖν ἀγαθῶν εἰ βουληθείημεν εἰς ἔργον ἀγαγεῖν τὰ παρ' αὐτοῦ προστεταγμένα.
Ἕκαστος τοίνυν ἐντεῦθεν ἐξιὼν ἔργον τοῦτο ποιησάσθω καὶ ὡς ἐπὶ θησαυρὸν μέγιστον σπευδέτω καὶ μηδὲ τὸ τυχὸν ἀναβαλλέσθω.
Κἂν καμεῖν δέῃ κἂν ζητῆσαι κἂν μακρὰν ὁδὸν ἀπελθεῖν κἂν δυσκολίαι τινὲς ὦσι πάντα ταῦτα τὰ κωλύματα ἀνέλωμεν.
Ἑνὸς μόνου γινώμεθα πῶς τὸ παρὰ τοῦ Δεσπότου ἐπιταχθὲν εἰς ἔργον ἀγαγεῖν δυνηθῶμεν καὶ τῆς ὑπακοῆς τὸν μισθὸν κομίσασθαι.
Μὴ γὰρ οὐκ οἶδα ὅτι βαρὺ καὶ ἐπαχθὲς φαίνεται τὸ πρὸς τὸν ἐχθρωδῶς διακείμενον καὶ πολεμίως ἀπελθεῖν καὶ στῆναι καὶ διαλεχθῆναι Ἀλλ' ἐὰν ἐννοήσῃς τοῦ ἐπαγγέλματος τὸ ἀξίωμα καὶ τῆς ἀμοιβῆς τὸ μέγεθος καὶ ὅτι οὐκ εἰς ἐκεῖνον ἀλλ' εἰς σὲ ἀνατρέχει τὰ τῆς εὐεργεσίας πάντα σοι κοῦφα καὶ ῥᾴδια φανεῖται.
Ταῦτα τοίνυν στρέφοντες ἐν τοῖς λογισμοῖς τοῖς ἡμετέροις περιγινώμεθα τῆς συνηθείας καὶ εὐσεβεῖ λογισμῷ τῶν ἐπιταγμάτων τοῦ Χριστοῦ πληρωταὶ γινώμεθα ἵνα καὶ τῶν παρ' αὐτοῦ ἀμοιβῶν ἀξιωθῶμεν χάριτι καὶ φιλανθρωπίᾳ τῆς αὐτοῦ ἀγαθότητος μεθ' οὗ τῷ Πατρὶ ἅμα τῷ ἁγίῳ Πνεύματι δόξα κράτος τιμὴ νῦν καὶ ἀεὶ καὶ εἰς τοὺς αἰῶνας τῶν αἰώνων.
Καὶ εἶπεν ὁ Θεὸς τῷ Νῶε καὶ τοῖς υἱοῖς αὐτοῦ μετ' αὐτοῦ λέγων Καὶ ἰδοὺ ἐγὼ ἀνίστημι τὴν διαθήκην μου ὑμῖν καὶ τῷ σπέρματι ὑμῶν μεθ' ὑμᾶς καὶ πάσῃ ψυχῇ ζώσῃ μεθ' ὑμῶν ἀπό τε ὀρνέων καὶ ἀπὸ κτηνῶν καὶ πᾶσι τοῖς θηρίοις τῆς γῆς.
Τὴν εὐλογίαν εἰς τὸ μέσον προθέντες χθὲς ἧς ὁ Νῶε ἠξιώθη παρὰ τοῦ Δεσπότου μετὰ τὴν ἔξοδον τὴν ἀπὸ τῆς κιβωτοῦ θυσιαστήριον οἰκοδομήσας καὶ τὰς εὐχαριστηρίους θυσίας ἀναγαγὼν καὶ τὴν οἰκείαν εὐγνωμοσύνην ἐπιδειξάμενος οὐκ ἰσχύσαμεν περαιτέρω προελθεῖν καὶ παντὶ ἐπεξελθεῖν τῷ ἀναγνώσματι καὶ δεῖξαι τοῦ φιλανθρώπου Θεοῦ τὴν συγκατάβασιν καὶ τὴν κηδεμονίαν ἣν περὶ τὸν δίκαιον ἐπεδείξατο.
Ἐπειδὴ γὰρ εἰς πολὺ μῆκος ἡμῖν ὁ λόγος ἐξετάθη ταχέως αὐτὸν συνεστείλαμεν ὥστε μὴ τῷ πλήθει καταχῶσαι τὴν μνήμην ὑμῶν μηδὲ τοῖς μετὰ ταῦτα λεγομένοις λυμήνασθαι τοῖς ἤδη ῥηθεῖσιν.
Οὐδὲ γὰρ τοῦτο ἁπλῶς ἐσπουδάσαμεν μόνον τὸ πολλὰ εἰπεῖν ἀλλὰ τοσαῦτα βουλόμεθα λέγειν ὅσα δυνατὸν καὶ ὑμᾶς τῇ μνήμῃ παρακατασχεῖν καὶ κερδάναντας ἐντεῦθεν ἀπελθεῖν.
Εἰ γὰρ δὴ μέλλομεν καὶ ἡμεῖς πλείονα τοῦ δέοντος λέγειν καὶ ὑμεῖς μηδὲν ἐκ τῶν λεγομένων καρποῦσθαι τί τὸ ὄφελος Εἰδότες τοίνυν ὅτι διὰ τὴν ὠφέλειαν τὴν ὑμετέραν τοῦτον ἀνεδεξάμεθα τὸν κάματον καὶ αὐταρκοῦσαν ἀμοιβὴν εἰληφέναι νομίζομεν εἰ τὴν ὑμετέραν θεασοίμεθα προκοπὴν μετὰ ἀκριβείας κατέχουσαν τὰ λεγόμενα καὶ ἐν τοῖς κόλποις τῆς ὑμετέρας διανοίας ἐναπόθεσθε συνεχῶς ταῦτα κινοῦντες καὶ ἀναμαρυκώμενοι.
Ἡ γὰρ μνήμη τῶν ἤδη ῥηθέντων παρασκευάσει μετὰ πλείονος εὐκολίας ὑμᾶς δέχεσθαι καὶ τὰ μέλλοντα ῥηθήσεσθαι καὶ οὕτω τοῦ χρόνου προϊόντος καὶ ἑτέροις διδάσκαλοι γενήσεσθε.
Τοῦτο γὰρ ἡμῶν ἡ πᾶσα ἀγρυπνία καὶ ἡ σπουδὴ ὥστε πάντας ὑμᾶς τελείους καὶ ἀπηρτισμένους γενέσθαι καὶ μηδὲν ὑμᾶς λανθάνειν τῶν ἐν ταῖς θείαις Γραφαῖς κειμένων.
Ἡ γὰρ τούτων γνῶσις εἰ βουληθείημεν νήφειν καὶ ἐγρηγορέναι καὶ πρὸς τὴν ἀρίστην πολιτείαν τὰ μέγιστα ἡμῖν συμβαλεῖται καὶ προθυμοτέρους ἐργάσεται πρὸς τοὺς τῆς ἀρετῆς πόνους.
Ὅταν γὰρ παιδευθῶμεν ὅτι ἕκαστος τῶν δικαίων τῶν πολλὴν παῤῥησίαν πρὸς τὸν Θεὸν κτησαμένων διὰ πειρασμῶν καὶ θλίψεων ὁδεύσας ἅπαντα τὸν βίον καὶ πολλὴν τὴν ὑπομονὴν καὶ τὴν εὐχαριστίαν ἐπιδειξάμενος οὕτω τῶν ἀμοιβῶν ἠξιώθη πῶς οὐχὶ καὶ αὐτοὶ σπουδάσομεν τὴν αὐτὴν αὐτοῖς ὁδὸν ἐλθεῖν ἵνα καὶ τῶν αὐτῶν αὐτοῖς τύχωμεν ἀμοιβῶν Διὸ παρακαλῶ καθ' ἑκάστην ἡμέραν προσθήκην τινὰ ἐργάζεσθαι καὶ αὔξειν ὑμῶν τὴν κατὰ Θεὸν οἰκοδομὴν καὶ τὰ μὲν ἤδη κατορθωθέντα μετὰ ἀσφαλείας καὶ πολλῆς τῆς φυλακῆς διατηρεῖν τὰ δὲ λείποντα προστιθέναι ἵνα οὕτως εἰς αὐτὴν τὴν κορυφὴν τῆς ἀρετῆς φθάσητε εἰς καύχημα ἡμέτερον εἰς οἰκοδομὴν τῆς Ἐκκλησίας εἰς δόξαν Χριστοῦ.
Καὶ γὰρ ὁρῶν ὑμῶν τὸ ἀκόρεστον περὶ τὴν πνευματικὴν διδασκαλίαν οὐ παύομαι καθ' ἑκάστην ἡμέραν καίτοι πενίαν πολλὴν ἐμαυτῷ συνειδὼς τὴν ἑστίασιν ὑμῖν τὴν ἀπὸ τῶν θείων Γραφῶν παρατιθεὶς καὶ ἅπερ ἂν ἡ τοῦ Θεοῦ χάρις διὰ τὴν οἰκείαν φιλανθρωπίαν καὶ διὰ τὴν ὑμετέραν ὠφέλειαν χορηγήσῃ ταῦτα ταῖς ὑμετέραις ἀκοαῖς παρατιθέμενος.
Φέρε οὖν καὶ σήμερον δείξωμεν ὑμῶν τῇ ἀγάπῃ τῆς τοῦ Θεοῦ φιλανθρωπίας τὴν ὑπερβολὴν ἣν περὶ τὴν ἀνθρωπίνην φύσιν ἐπιδείκνυται αὐτὰ τὰ παρὰ τοῦ Θεοῦ ῥηθέντα τῷ Νῶε εἰς μέσον προτιθέντες.
Καὶ εἶπεν ὁ Θεὸς τῷ Νῶε καὶ τοῖς υἱοῖς αὐτοῦ.
Μετὰ τὸ εὐλογῆσαι αὐτὸν καὶ τοὺς υἱοὺς αὐτοῦ καὶ εἰπεῖν Αὐξάνεσθε καὶ πληθύνεσθε καὶ τὴν ἀρχὴν τὴν κατὰ τῶν ἀλόγων ἁπάντων ἐγχειρίσαι καὶ τὴν ἐξουσίαν δοῦναι τοῦ ὡς λάχανα χόρτου οὕτω τούτων ποιεῖσθαι τὴν μετάληψιν καὶ ἐντείλασθαι ὥστε κρέα ἐν αἵματι μὴ φαγεῖν κηδόμενος ἔτι καὶ τοῦ δικαίου καὶ τῶν μετὰ ταῦτα μελλόντων ἔσεσθαι καὶ φιλοτιμούμενος ἀεὶ ταῖς εὐεργεσίαις τὴν ἡμετέραν φύσιν προστίθησι πάλιν εὐεργεσίας μείζους καί φησι Καὶ εἶπεν ὁ Θεὸς τῷ Νῶε καὶ τοῖς υἱοῖς αὐτοῦ μετ' αὐτοῦ λέγων Ἰδοὺ ἐγὼ ἀνιστῶ τὴν διαθήκην μου ὑμῖν καὶ τῷ σπέρματι ὑμῶν μεθ' ὑμᾶς καὶ πάσῃ ψυχῇ ζώσῃ μεθ' ὑμῶν ἀπὸ ὀρνέων καὶ ἀπὸ κτηνῶν καὶ πᾶσι τοῖς θηρίοις τῆς γῆς ὅσα μεθ' ὑμῶν ἀπὸ πάντων τῶν ἐξελθόντων ἀπὸ τῆς κιβωτοῦ καὶ στήσω τὴν διαθήκην μου πρὸς ὑμᾶς καὶ οὐκ ἀποθανεῖται πᾶσα σὰρξ ἔτι ἀπὸ τοῦ ὕδατος τοῦ κατακλυσμοῦ καὶ οὐκ ἔτι ἔσται κατακλυσμὸς ὕδατος καταφθεῖραι πᾶσαν τὴν γῆν.
Ἐπειδὴ εἰκὸς ἦν τὸν δίκαιον ἔτι ἐναγώνιον εἶναι καὶ τῷ δέει καταβεβλῆσθαι αὐτοῦ τὴν διάνοιαν καὶ εἴ ποτε συμβαίη μικράν τινα ἐπομβρίαν γενέσθαι ἔμελλεν ἂν ἀλύειν καὶ ἀναχαιτίζειν ὡς πάλιν τοιούτου κλυδωνίου τὴν οἰκουμένην καταλαμβάνοντος ἵνα καὶ αὐτὸς ἔχῃ θαῤῥεῖν καὶ οἱ εἰς τὸ ἑξῆς ἅπαντες ὁ ἀγαθὸς Δεσπότης εἰδὼς ὅτι καὶ τὸ τυχὸν αὐτὸν λυποῦν θορυβῆσαι δυνήσεται ἡ γὰρ πεῖρα τῶν παρελθόντων ἱκανὴ πολλὴν δειλίαν ἐμβαλεῖν ἐπεὶ οὖν εἰκὸς ἦν τὸν μακάριον τοῦτον καὶ ἀπὸ τοῦ τυχόντος ὑετοῦ καταπλαγῆναι καὶ δειλιάσαι διὰ τοῦτο ὁ ἀγαθὸς Θεὸς μονονουχὶ θαῤῥεῖν αὐτὸν παρασκευάζων καὶ παντὸς δέους αὐτὸν ἀπαλλάττων καὶ ἐν ἀδείᾳ πολλῇ καὶ εὐθυμίᾳ καθιστὰς ὑπισχνεῖται αὐτῷ μηκέτι τοιαύτην τιμωρίαν ἐπαγαγεῖν.
Καὶ τοῦτο μὲν ἤδη καὶ πρὸ τῆς εὐλογίας ὑπέσχετο λέγων καθάπερ ἠκούσατε ὅτι Οὐ προστιθῶ καταράσασθαι τὴν γῆν εἰ καὶ οἱ ἄνθρωποι τὰ τῆς κακίας ἐπιτείνουσιν ἀλλ' ὅμως ἐγὼ οὐκέτι τοιούτῳ ἐπιτιμίῳ ὑποβάλλω τὸ τῶν ἀνθρώπων γένος.
Δεικνὺς γὰρ αὐτοῦ τὴν ἄφατον φιλανθρωπίαν καὶ πάλιν τοῦτο ὑπισχνεῖται ἵνα θαῤῥεῖν ἔχῃ ὁ δίκαιος καὶ μὴ λογίζεσθαι καθ' ἑαυτὸν καὶ λέγειν καὶ ἤδη εὐλογίας ἀξιώσας τὸ γένος τὸ ἡμέτερον καὶ εἰς πλῆθος ἐπιδιδόναι παρασκευάσας τὴν πανωλεθρίαν ταύτην ἐπήγαγεν.
Ἵν' οὖν πάντα θόρυβον ἐκβάλῃ ἐκ τῶν αὐτοῦ λογισμῶν καὶ πληροφορηθῇ ὡς οὐκέτι ἔσται τοῦτο ὥσπερ γὰρ φησὶ τὸν κατακλυσμὸν διὰ φιλανθρωπίαν ἐπήγαγον ὥστε τὴν κακίαν ἐγκόψαι καὶ μὴ περαιτέρω αὐτοὺς προβῆναι οὕτω καὶ νῦν διὰ τὴν ἐμαυτοῦ φιλανθρωπίαν ἐπαγγέλλομαι μηκέτι τοῦτο ποιήσειν ἵνα πάσης ἀθυμίας ἐκτὸς διάγοντες οὕτω τὴν παροῦσαν ζωὴν διανύητε.
Διὰ τοῦτό φησιν Ἰδοὺ ἀνίστημι τὴν διαθήκην μου τοῦτ' ἔστι συνθήκας ποιοῦμαι.
Καθάπερ ἐπὶ τῶν ἀνθρωπίνων πραγμάτων ἐπειδάν τις ἐπαγγέλληταί τι συντίθεται καὶ πολλὴν παρέχει τὴν πληροφορίαν οὕτω καὶ ὁ ἀγαθὸς Δεσπότης φησίν Ἰδοὺ ἀνίστημι τὴν διαθήκην μου.
Καὶ καλῶς εἶπεν Ἀνίστημι ἀντὶ τοῦ Ἰδοὺ ἐγὼ ἀνανεῶ τὴν ὑπὸ τῶν παραπτωμάτων πανωλεθρίαν αὐτῶν γεγενημένην καὶ Ἀνίστημι τὴν διαθήκην μου ὑμῖν καὶ τῷ σπέρματι ὑμῶν μεθ' ὑμᾶς.
Ὅρα φιλανθρωπίαν Δεσπότου οὐ μόνον μέχρις ὑμῶν φησὶν ἵστημι τὰς συνθήκας ἀλλὰ καὶ πρὸς τοὺς μεθ' ὑμᾶς γινομένους ταύτας βεβαίας ἀποφαίνω.
Εἶτα ἵνα τὴν οἰκείαν ἐπιδείξηται φιλοτιμίαν φησί Καὶ πάσῃ ψυχῇ ζώσῃ μεθ' ὑμῶν ἀπὸ ὀρνέων καὶ ἀπὸ κτηνῶν καὶ πᾶσι τοῖς θηρίοις τῆς γῆς ὅσα μεθ' ὑμῶν ἀπὸ πάντων τῶν ἐξελθόντων ἐκ τῆς κιβωτοῦ καὶ στήσω τὴν διαθήκην μου πρὸς ὑμᾶς καὶ οὐκ ἀποθανεῖται πᾶσα σὰρξ ἔτι ἀπὸ τοῦ ὕδατος τοῦ κατακλυσμοῦ καὶ οὐκέτι ἔσται κατακλυσμὸς ὕδατος καταφθεῖραι πᾶσαν τὴν γῆν.
Εἶδες συνθηκῶν μέγεθος εἶδες ὑποσχέσεων ἄφατον φιλοτιμίαν Σκόπει πῶς πάλιν ἐκτείνει αὐτοῦ τὴν φιλανθρωπίαν καὶ μέχρι τῶν ἀλόγων καὶ τῶν θηρίων καὶ εἰκότως.
Ὅπερ γὰρ πολλάκις εἶπον τοῦτο καὶ νῦν φημι.
Ἐπειδὴ γὰρ διὰ τὸν ἄνθρωπον ταῦτα παρήχθη διὰ τοῦτο καὶ ταῦτα κοινωνεῖ νῦν τῆς εὐεργεσίας τῆς εἰς τὸν ἄνθρωπον γινομένης.
Καὶ δοκεῖ μὲν κοινὴ γενέσθαι ἡ διαθήκη καὶ πρὸς αὐτὸν καὶ πρὸς τὰ ἄλογα οὐκ ἔστι δὲ τοῦτο.
Καὶ γὰρ καὶ τοῦτο διὰ τὴν αὐτοῦ παραμυθίαν γίνεται ἵνα εἰδέναι ἔχῃ πόσης ἀπολαύει τιμῆς οὐ μόνον μέχρις αὐτοῦ τῆς εὐεργεσίας ἱσταμένης ἀλλὰ δι' αὐτὸν καὶ τούτων ἁπάντων συναπολαυόντων τῆς φιλοτιμίας τοῦ Δεσπότου Καὶ οὐκ ἀποθανεῖται φησὶ πᾶσα σὰρξ ἔτι ἀπὸ τοῦ ὕδατος τοῦ κατακλυσμοῦ καὶ οὐκέτι ἔσται κατακλυσμὸς καταφθεῖραι πᾶσαν τὴν γῆν.
Εἶδες πῶς καὶ ἅπαξ καὶ δεύτερον καὶ πολλάκις ὑπισχνεῖται τοιαύτην μηκέτι ἐπαγαγεῖν πανωλεθρίαν ἵνα τὸν θόρυβον τῶν λογισμῶν ἐκβάλῃ τοῦ δικαίου καὶ παρασκευάσῃ θαῤῥεῖν ὑπὲρ τῶν μελλόντων Εἶτα οὐ πρὸς τὴν οἰκείαν φύσιν ἀφορῶν ἀλλὰ πρὸς τὴν ἀσθένειαν τὴν ἡμετέραν οὐκ ἀρκεῖται τῇ διὰ τῶν λόγων ὑποσχέσει ἀλλὰ τὴν περὶ ἡμᾶς συγκατάβασιν ἐπιδεικνύμενος καὶ σημεῖον παρέχει τὸ δυνάμενον παντὶ τῷ αἰῶνι συμπαρεκτεινόμενον τοῦ τοιούτου δέους ἀπαλλάσσειν τὸ τῶν ἀνθρώπων γένος ἵνα κἂν πολὺς ὑετὸς κατενεχθῇ κἂν σφοδρότερος ὁ χειμὼν γένηται ἢ καὶ ἐὰν ἡ πλημμύρα τῶν ὑδάτων εἰς πλῆθος ἐπιδιδῷ μηδὲ οὕτως ἔχωμεν δεδοικέναι ἀλλὰ θαῤῥεῖν πρὸς τὸ δοθὲν σημεῖον ἀφορῶντες.
Καὶ εἶπε Κύριος ὁ Θεὸς τῷ Νῶε Τοῦτο τὸ σημεῖον τῆς διαθήκης ἧς ἐγὼ δίδωμι ἀνὰ μέσον ἐμοῦ καὶ σοῦ.
Ὅρα πόσῃ τιμῇ περὶ τὸν δίκαιον κέχρηται.
Ὡσανεὶ γὰρ ἄνθρωπος ἀνθρώπῳ διαλεγόμενος οὕτω καὶ πρὸς αὐτὸν ποιεῖται τὰς συνθήκας καί φησι Τοῦτο τὸ σημεῖον τῆς διαθήκης ἧς ἐγὼ δίδωμι ἀνὰ μέσον ἐμοῦ καὶ σοῦ καὶ ἀνὰ μέσον πάσης ψυχῆς ζώσης ἥ ἐστι μεθ' ὑμῶν εἰς γενεὰς αἰωνίους.
Εἶδες πάσῃ τῇ ζωῇ τὸ μέλλον δίδοσθαι σημεῖον παρεκτεινόμενον εἰς γενεὰς αἰωνίους Οὐ μόνον κοινῇ πᾶσι τοῖς ζῶσι τὸ σημεῖον δίδωσιν ἀλλὰ καὶ διηνεκὲς καὶ διαιωνίζον τῇ τοῦ κόσμου συστάσει.
Τί οὖν ἐστι τὸ σημεῖον Τὸ τόξον μου τίθημι ἐν τῇ νεφέλῃ καὶ ἔσται ἐν σημείῳ διαθήκης ἀνὰ μέσον ἐμοῦ καὶ τῆς γῆς.
Ἰδοὺ μετὰ τῆς ὑποσχέσεως τῆς διὰ τῶν λόγων καὶ τοῦτο δίδωμι τὸ σημεῖον τὴν ἶριν λέγω ἥν τινές φασι γίνεσθαι τοῦ ἡλίου πρὸς τὰ νέφη τὰς ἀκτῖνας ἀφιέντος.
Εἰ ὁ λόγος μου φησὶν οὐκ ἀρκεῖ ἰδοὺ καὶ σημεῖον δίδωμι τοῦ μηκέτι τιμωρίαν τοιαύτην ἐπάξειν.
Τοῦτο τοίνυν ὁρῶντες τὸ σημεῖον τοῦ δέους ἀπαλλάττεσθε.
Καὶ ἔσται ἐν τῷ συννεφεῖν με φησὶν νεφέλας ἐπὶ τῆς γῆς καὶ ὀφθήσεται τὸ τόξον μου ἐν τῇ νεφέλῃ καὶ μνησθήσομαι τῆς διαθήκης μου ἥ ἐστιν ἀνὰ μέσον ἐμοῦ καὶ ὑμῶν καὶ ἀνὰ μέσον πάσης ψυχῆς ζώσης ἐν πάσῃ σαρκί.
Τί λέγεις ὦ μακάριε προφῆτα Ἀναμνησθήσομαι φησὶ τῆς διαθήκης μου τοῦτ' ἔστι τῆς συνθήκης μου τῆς ἐπαγγελίας τῆς ὑποσχέσεως οὐκ ἐπειδὴ αὐτὸς δεῖται ἀναμνήσεως ἀλλ' ἵνα ἡμεῖς πρὸς ἐκεῖνο τὸ δοθὲν σημεῖον βλέποντες μηδὲν ὑποπτεύωμεν χαλεπὸν ἀλλ' εὐθέως εἰς ὑπόμνησιν ἐρχόμενοι τῆς τοῦ Θεοῦ ἐπαγγελίας θαῤῥῶμεν ὡς οὐδὲν τοιοῦτο πεισόμεθα.
Εἶδες Θεοῦ συγκατάβασιν ὅσην ποιεῖται κηδεμονίαν τοῦ γένους τοῦ ἡμετέρου πόσον μέγεθος φιλανθρωπίας ἐπεδείξατο οὐκ ἐπειδὴ εἶδε τὴν τῶν ἀνθρώπων μεταβολὴν ἀλλ' ἵνα διὰ πάντων ἡμᾶς διδάξῃ τῆς ἀγαθότητος αὐτοῦ τὴν ὑπερβολήν Καὶ οὐκ ἔσται ἔτι ὕδωρ εἰς κατακλυσμὸν ὥστε ἐξαλεῖψαι πᾶσαν σάρκα τοιοῦτος ὄμβρος οὐκέτι ἔσται.
Ἐπειδὴ οἶδε τοῦτο δεδοικυῖαν τὴν ἀνθρωπίνην φύσιν ὅρα πῶς συνεχῶς ποιεῖται τὴν ὑπόσχεσιν μονονουχὶ λέγων κἂν ἴδητε πολλὴν τῶν ὄμβρων τὴν φορὰν μηδὲ οὕτω χαλεπόν τι ὑποπτεύσητε.
Οὐ γὰρ ἔσται τὸ ὕδωρ εἰς κατακλυσμὸν ὥστε ἐξαλεῖψαι πᾶσαν σάρκα τοιοῦτος ὄμβρος οὐκέτι ἔσται τοιαύτης ἀγανακτήσεως οὐκέτι πειραθήσεται ἡ τῶν ἀνθρώπων φύσις.
Καὶ ἔσται φησὶ τὸ τόξον μου ἐν τῇ νεφέλῃ καὶ ὄψομαι τοῦ μνησθῆναι διαθήκην αἰώνιον ἀνὰ μέσον τοῦ Θεοῦ καὶ ἀνὰ μέσον πάσης ψυχῆς ζώσης ἐν πάσῃ σαρκί.
Σκόπει πῶς βουλόμενος εἰς θάρσος καὶ εἰς πληροφορίαν ἀγαγεῖν τὴν ἀνθρωπίνην φύσιν πόσῃ ταπεινότητι τῶν λόγων κέχρηται.
Καὶ ὄψομαι φησὶ τοῦ μνησθῆναι διαθήκης μου.
Ἡ ὄψις οὖν εἰς μνήμην αὐτὸν ἄγει Οὐχ ἵνα τοῦτο ὑποπτεύσωμεν μὴ γένοιτο ἀλλ' ἵνα ὅταν ἴδωμεν τὸ σημεῖον τοῦτο θαῤῥεῖν ἔχωμεν τῇ τοῦ Θεοῦ ἐπαγγελίᾳ καὶ ὡς οὐχ οἷόν τε διαπεσεῖν τὰς τοῦ Θεοῦ ὑποσχέσεις.
Καὶ εἶπεν ὁ Θεὸς φησὶ τῷ Νῶε Τοῦτο τὸ σημεῖον τῆς διαθήκης ἧς διεθέμην ἀνὰ μέσον ἐμοῦ καὶ ἀνὰ μέσον πάσης σαρκὸς ἥ ἐστιν ἐπὶ τῆς γῆς.
Ἔλαβες φησὶ τὸ σημεῖον ὅπερ δέδωκα μεταξὺ ἐμοῦ καὶ πάσης σαρκὸς τῆς οὔσης ἐπὶ τῆς γῆς.
Μηκέτι ταράττου τὴν διάνοιαν μηδὲ θορυβοῦ τὸν λογισμὸν ἀλλὰ πρὸς τοῦτο βλέπων καὶ αὐτὸς ἔχε χρηστὰς τὰς ἐλπίδας καὶ οἱ μετὰ σὲ πάντες τῆς ἐντεῦθεν παραμυθίας ἀπολαυέτωσαν καὶ ἡ ὄψις τοῦ σημείου παρεχέτω θαῤῥεῖν ὡς οὐκέτι τοιοῦτον κλυδώνιον τὴν οἰκουμένην καταλήψεται.
Κἂν γὰρ ἐπιτείνηται τῶν ἀνθρώπων τὰ ἁμαρτήματα ἀλλ' ἐγὼ ἅπερ ὑπεσχόμην ταῦτα πληρώσω καὶ οὐκέτι τοιαύτην κατὰ πάντων ἀγανάκτησιν ποιήσομαι.
Εἴδετε ἀγαθότητος ὑπερβολήν εἴδετε συγκαταβάσεως μέγεθος εἴδετε κηδεμονίας ἐπίτασιν εἴδετε φιλοτιμίας ἐπαγγελίαν Οὐ γὰρ μέχρι δύο καὶ τριῶν καὶ δέκα γενεῶν ἐξέτεινεν αὐτοῦ τὴν εὐεργεσίαν ἀλλὰ τῇ συστάσει τοῦ κόσμου ταύτην παρεκταθῆναι ὑπέσχετο ἵνα ἐξ ἑκατέρων σωφρονιζώμεθα καὶ ἐξ ὧν ἐκεῖνοι διὰ τὸ τῶν ἁμαρτημάτων πλῆθος τοιαύτην ἐπεδέξαντο τιμωρίαν καὶ ἐξ ὧν ἡμεῖς διὰ τὴν ἄφατον αὐτοῦ φιλανθρωπίαν τοιαύτης ἠξιώθημεν ὑποσχέσεως.
Τοὺς γὰρ νοῦν ἔχοντας καὶ αἱ εὐεργεσίαι μᾶλλον ἢ αἱ τιμωρίαι ἐφέλκονται πρὸς τὴν ὑπακοὴν τῶν ἐπιταγμάτων.
Μὴ τοίνυν ἀγνώμονες γινώμεθα.
Εἰ γὰρ καὶ πρὶν ἤ τι ἀγαθὸν ἡμᾶς ἐπιδείξασθαι μᾶλλον δὲ καὶ κολάσεως ἄξια ἐργασαμένους τοσαύτης ἠξίωσε τῆς εὐεργεσίας εἰ εὐγνώμονες γενώμεθα καὶ τὴν ἐπὶ τοῖς προλαβοῦσιν εὐχαριστίαν ἐπιδειξώμεθα καὶ πολλὴν τὴν ἐπὶ τὸ βέλτιον μεταβολὴν ποιησώμεθα πόσης οὐκ ἂν πάλιν ἡμᾶς ἀξιώσῃ τῆς παρ' αὐτοῦ φιλοτιμίας Εἰ γὰρ ἀναξίους ὄντας εὐεργετεῖ καὶ ἡμαρτηκότας φιλανθρωπεύεται εἰ τῆς κακίας ἀποστάντες τὴν ἀρετὴν μεταδιώξομεν τίνων οὐκ ἐπιτευξόμεθα Διὰ γὰρ τοῦτο προλαμβάνων πολλὰς εἰς ἡμᾶς τὰς εὐεργεσίας κατατίθεται καὶ ἡμαρτηκότας πάλιν ἀξιοῖ συγγνώμης καὶ τὰς τιμωρίας παρὰ πόδας οὐκ ἐπάγει ἵνα διὰ πάντων ἡμᾶς ἐφελκύσηται καὶ δι' ὧν εὐεργετεῖ καὶ δι' ὧν μακροθυμεῖ.
Πολλάκις δὲ καὶ δι' ὧν ἐνίους κολάζει ἑτέρους ἐνάγειν βούλεται ἵνα τῷ ἐκείνων φόβῳ σωφρονισθέντες τῆς τιμωρίας τὴν πεῖραν διαφύγωσιν.
Εἶδες εὐμήχανον αὐτοῦ φιλανθρωπίαν πῶς πάντα τὰ παρ' αὐτοῦ γινόμενα δι' ἓν τοῦτο μόνον γίνεται διὰ τὴν σωτηρίαν τὴν ἡμετέραν Ταῦτα τοίνυν ἐννοοῦντες μὴ ῥᾳθυμῶμεν μηδὲ ἀμελῶμεν ἀρετῆς μηδὲ τοὺς παρ' αὐτοῦ τεθέντας νόμους παρατρέχωμεν.
Ἐὰν γὰρ ἴδῃ ἐπιστρέφοντας ἡμᾶς καὶ ἡσυχάζοντας καὶ ὅλως ἀρχήν τινα ποιουμένους καὶ αὐτὸς τὰ παρ' ἑαυτοῦ συνεισφέρει κοῦφα καὶ ῥᾴδια ἡμῖν ἅπαντα κατασκευάζων καὶ οὐκ ἀφιεὶς οὐδὲ αἴσθησιν λαβεῖν τῶν τῆς ἀρετῆς πόνων.
Ὅταν γὰρ ψυχὴ πρὸς τὸν Θεὸν τείνῃ τὴν διάνοιαν οὐκ ἔτι λοιπὸν ἀπατηθῆναι δύναται ὑπὸ τῆς ὄψεως τῶν ὁρωμένων ἀλλὰ πάντα παρατρέχουσα ἀκριβέστερον τούτων τῶν πρὸ τῶν ὀφθαλμῶν ἡμῶν κειμένων ἐκεῖνα φαντάζεται τὰ μὴ βλεπόμενα τοῖς σωματικοῖς ὀφθαλμοῖς καὶ μεταβολὴν οὐκ ἐπιστάμενα ἀλλὰ διηνεκῶς μένοντα καὶ πεπηγότα καὶ ἀκίνητα τυγχάνοντα.
Τοιοῦτοι γὰρ οἱ τῆς διανοίας ὀφθαλμοί πρὸς τὴν ἐκείνων θέαν διηνεκῶς ἀφορῶσι καὶ ταῖς ἐκεῖθεν μαρμαρυγαῖς καταυγαζόμενοι πάντα τὰ τοῦ παρόντος βίου ὡς ὄναρ καὶ σκιὰν παρατρέχουσιν οὐκέτι ἀπάτην ὑπομένοντες οὐδὲ παραλογισθῆναι δυνάμενοι ἀλλὰ κἂν πλοῦτον ἴδωσιν εὐθέως καταγελῶσιν εἰδότες ὅτι δραπέτου παντὸς ἀγνωμονέστερον ἀπὸ τούτου εἰς ἐκεῖνον μεταπηδᾷ καὶ οὐδέποτε ἵσταται ἀλλὰ καὶ μυρία κακὰ τοὺς κεκτημένους διατίθησι καὶ εἰς αὐτὸν ὡς εἰπεῖν τῆς κακίας τὸν κρημνὸν αὐτοὺς ὤσας καταβάλλει.
Κἂν σώματος εὐμορφίαν θεάσωνται πάλιν οὐκ ἐπιστρέφονται λογιζόμενοι τὸ ἐπίκηρον τὸ εὐμετάβλητον καὶ ὅτι ἀθρόον νόσος ἐπελθοῦσα πᾶσαν ἐκείνην τὴν εὐμορφίαν ἠφάνισε καὶ πρὸ τῆς νόσου γῆρας καταλαβὸν ἀηδῆ καὶ ἀτερπῆ τὴν πρὸ τούτου εὔμορφον ὄψιν ἀπειργάσατο καὶ θάνατος δὲ ἐπελθὼν ἅπασαν τὴν τοῦ σώματος ὥραν διέφθειρε.
Κἂν δόξαν ἴδωσί τινα περιβεβλημένον κἂν δυναστείαν κἂν εἰς αὐτὴν τῶν ἀξιωμάτων τὴν κορυφὴν ἀνεληλυθότα καὶ πάσης εὐημερίας ἀπολαύοντα καὶ τοῦτον παρατρέχουσιν ὡς οὐδὲν βέβαιον ἔχοντα οὐδὲ ἀκίνητον ἀλλ' ἐπ' ἐκείνοις μέγα φρονοῦντα τοῖς ποταμίων ῥευμάτων μᾶλλον παρατρέχουσι.
Τί γὰρ τῆς δόξης ἁπάσης τοῦ παρόντος βίου εὐτελέστερον ὅταν τῷ ἄνθει τοῦ χόρτου παραβάλληται Πᾶσα γὰρ δόξα ἀνθρώπου φησὶν ὡς ἄνθος χόρτου.
Εἴδετε ἀγαπητοὶ πῶς μετὰ ἀκριβείας ὁρῶσιν οἱ τῆς πίστεως ὀφθαλμοὶ ἐπειδὰν πρὸς τὸν Θεὸν ᾖ τεταμένη ἡ διάνοια εἴδετε πῶς ὑπ' οὐδενὸς τῶν ὁρωμένων παραλογισθῆναι δύνανται ἀλλὰ τὴν ὀρθὴν τῶν πραγμάτων ἔχουσι κρίσιν οὐδεμίαν ἀπάτην ὑπομένοντες Ἀλλ' εἰ δοκεῖ πάλιν ἐπὶ τὴν ἀκολουθίαν ἐπανέλθωμεν τοῦ λόγου καὶ ὀλίγα προσθέντες καταπαύσωμεν τὴν διδασκαλίαν ὥστε καὶ τὴν μνήμην τῶν εἰρημένων ἐντεθῆναι ὑμῶν τῇ διανοίᾳ.
Ἐπειδὴ γὰρ ἐτέλεσεν ἡ θεία Γραφὴ τὴν περὶ τοῦ θείου σημείου διήγησιν βούλεται πάλιν διδάξαι ἡμᾶς τὰ κατὰ τὸν δίκαιον καὶ τοὺς τούτου υἱοὺς καί φησιν Ἦσαν δὲ οἱ υἱοὶ τοῦ Νῶε οἱ ἐξελθόντες ἐκ τῆς κιβωτοῦ Σὴμ Χὰμ Ἰάφεθ Χὰμ δὲ ἦν πατὴρ τοῦ Χαναάν.
Τρεῖς οὗτοί εἰσιν υἱοὶ Νῶε ἀπὸ τούτων διεσπάρησαν ἐπὶ πᾶσαν τὴν γῆν.
Ἄξιον ἐνταῦθα ζητῆσαι τίνος ἕνεκεν τῶν τριῶν υἱῶν τοῦ Νῶε μνημονεύσασα ἡ θεία Γραφὴ ἐπήγαγε Χὰμ δὲ ἦν πατὴρ τοῦ Χαναάν.
Μὴ νομίσητε παρακαλῶ ἁπλῶς τοῦτο προσεῤῥῖφθαι οὐδὲν γάρ ἐστι τῶν ἐν τῇ θείᾳ Γραφῇ κειμένων ὃ μὴ μετά τινος εἴρηται λόγου πολλὴν τὴν ὠφέλειαν ἐγκεκρυμμένην ἔχοντος.
Τίνος οὖν ἕνεκεν ἐπεσημήνατο καὶ προσέθηκεν ὅτι Χὰμ δὲ ἦν πατὴρ τοῦ Χαναάν Βούλεται διὰ τούτου αἰνίξασθαι ἡμῖν τῆς ἀκρασίας αὐτοῦ τὴν ὑπερβολὴν καὶ ὅτι οὐδὲ τῆς συμφορᾶς τὸ μέγεθος συσταλῆναι αὐτὸν πεποίηκεν οὐδὲ ἡ τοσαύτη ἐν τῇ κιβωτῷ στενοχωρίᾳ ἀλλὰ καίτοι τοῦ πρεσβύτου οὐδέπω καὶ νῦν τεκνοποιήσαντος οὗτος τῇ ἀκρασίᾳ ἑαυτὸν ἐκδοὺς ἐν καιρῷ τοσαύτης ἀγανακτήσεως καὶ πανωλεθρίας τὴν οἰκουμένην καταλαβούσης περὶ συνουσίαν ἠσχολεῖτο καὶ τὸ ἀχαλίνωτον τῆς ἐπιθυμίας οὐ κατέστελλεν ἀλλ' ἤδη ἄνωθεν καὶ ἐκ προοιμίων ἐκείνου τῆς γνώμης αὐτοῦ τὸ μοχθηρόν.
Ἐπεὶ οὖν μετ' οὐ πολὺ διὰ τὴν ὕβριν τὴν εἰς τὸν γεγεννηκότα μέλλει τὴν κατάραν δέχεσθαι ὁ Χαναὰν ὁ τούτου παῖς διὰ τοῦτο ἤδη προλαβοῦσα ἡ θεία Γραφὴ ἐπεσημήνατο καὶ τοῦ παιδὸς ἡμῖν τὴν προσηγορίαν δήλην ἐποίησεν ὁμοῦ καὶ τοῦ γεγεννηκότος τὸ ἀκρατές ἵν' ὅταν μετὰ ταῦτα ἴδῃς αὐτὸν πολλὴν τὴν ἀγνωμοσύνην ἐπιδειξάμενον πρὸς τὸν γεγεννηκότα εἰδέναι ἔχῃς ὅτι ἄνωθεν καὶ ἐξ ἀρχῆς τοιοῦτος ἦν ὥς γε οὐδὲ ὑπὸ τῆς συμφορᾶς συνεστάλη.
Ἱκανὴ γὰρ ἡ τοσαύτη ἀθυμία πᾶσαν σβέσαι ἡδονὴν καὶ οὐδὲν οὕτω ταύτην τὴν φλόγα καὶ τὴν μανίαν καταστεῖλαι δύναται ὡς ἀθυμίας ἐπίτασις καὶ συμφορᾶς ὑπερβολή.
Ὁ τοίνυν ἐν τοσούτῳ μεγέθει τῶν κακῶν τοσαύτην ἐπιδειξάμενος τὴν λύτταν καὶ μανίαν περὶ τὴν παιδοποιίαν ποίας ἂν εἴη συγγνώμης ἄξιος Ἀλλ' ἐντεῦθεν ἡμῖν πάλιν ἕτερον τίκτεται ζήτημα τὸ πολυθρύλλητον ἐκεῖνο καὶ πανταχοῦ περιφερόμενον τίνος ἕνεκεν τοῦ πατρὸς ἁμαρτόντος ὁ υἱὸς τὴν κατάραν δέχεται Ἀλλ' ἵνα μὴ νῦν μακρὸν ποιῶμεν τὸν λόγον τοῦτο ταμιευσόμεθα πρὸς τὸ παρὸν ἵν' ἐπειδὰν εἰς αὐτὸν τὸν τόπον ἀφικώμεθα τότε καὶ τὴν λύσιν ἐπαγάγωμεν ἣν ἂν ὁ Θεὸς παράσχῃ.
Οὐδὲν γὰρ καθάπερ ἔφθην εἰπὼν τῶν ἐν τῇ θείᾳ Γραφῇ κειμένων ἄνευ λόγου τινὸς καὶ αἰτίας ἐστὶν εὑρεῖν ἐγγεγραμμένον.
Τέως οὖν τοῦτο ἔγνωμεν ὅτι οὐχ ἁπλῶς καὶ ὡς ἔτυχε τῆς προσηγορίας τοῦ υἱοῦ ἐμνημόνευσεν ὁ Μωϋσῆς εἰπὼν Χὰμ δὲ ἦν πατὴρ τοῦ Χαναάν.
Τρεῖς εἰσιν οὗτοι υἱοὶ φησὶ Νῶε καὶ ἀπὸ τούτων διεσπάρησαν ἐπὶ πᾶσαν τὴν γῆν.
Μὴ ἁπλῶς παραδράμωμεν ἀγαπητοὶ μηδὲ τὸ νῦν ῥηθὲν ἀλλ' ἐννοήσωμεν καὶ ἐξ αὐτοῦ τούτου τῆς δυνάμεως τοῦ Θεοῦ τὸ μέγεθος.
Τρεῖς φησὶν ἦσαν οὗτοι υἱοὶ Νῶε καὶ ἐκ τούτων διεσπάρησαν ἐπὶ πᾶσαν τὴν γῆν.
Πῶς ἀπὸ τῶν τριῶν τοσοῦτον πλῆθος ἐπέδωκε πῶς ἠδυνήθησαν διαρκέσαι πῶς ἐκ τῶν ὀλίγων τούτων ἅπας ὁ κόσμος συνέστη πῶς αὐτοῖς τὰ σώματα διέμεινεν Οὐκ ἰατρὸς ἦν ὁ θεραπείαν προσάγων οὐκ ἄλλη τις ἐπιμέλεια.
Οὐδέπω γὰρ οὐδὲ πόλεις ἦσαν δειμάμενοι ἀλλὰ μετὰ τὴν τοσαύτην ταλαιπωρίαν καὶ τὴν ἐν τῇ κιβωτῷ διαγωγὴν ὡς τεταριχευμένοι καὶ κατειργασμένοι ἐξῆλθον καὶ ἐν τοσαύτῃ μονώσει τυγχάνοντες καὶ ἐρημίᾳ ἀφάτῳ πῶς οὐ διεφθάρησαν πῶς οὐκ ἀπώλοντο Ὁ γὰρ φόβος εἰπέ μοι καὶ ἡ ἀγωνία οὐ κατέσειεν αὐτῶν τὴν διάνοιαν καὶ διετάρασσε τὸν λογισμόν Μὴ ξενισθῇς ἀγαπητέ Θεὸς γὰρ ἦν ὁ πάντα ἐργαζόμενος καὶ ὁ τῆς φύσεως δημιουργὸς ἦν ὁ πάντα ταῦτα τὰ κωλύματα ἀναιρῶν καὶ τὸ πρόσταγμα αὐτοῦ ἐκεῖνο τὸ λέγον Αὐξάνεσθε καὶ πληθύνεσθε καὶ πληρώσατε τὴν γῆν αὐτοῖς καὶ τὴν ἐπίδοσιν ἐχαρίσατο.
Ἐπεὶ καὶ οἱ Ἰσραηλῖται ἡνίκα εἰς Αἴγυπτον τῇ πλινθείᾳ καὶ τῷ πηλῷ κατειργάσθησαν ταύτῃ πολλῷ μᾶλλον εἰς πλῆθος ἐπέδωκαν καὶ οὔτε τὸ ἀνηλεὲς ἐκεῖνο καὶ ὠμὸν ἐπίταγμα τοῦ Φαραῶ τὸ κελεῦον τὰ ἄῤῥενα εἰς τὸν ποταμὸν ῥίπτεσθαι οὐδὲ ἡ λοιπὴ κακουχία ἣν ὑπὸ τῶν ἐργοδιωκτῶν ὑπέμενον ἴσχυσεν ἐλαττῶσαι αὐτῶν τὸ πλῆθος ἀλλὰ καὶ μᾶλλον εἰς πλῆθος ἐπεδίδουν.
Ἡ γὰρ ἄνωθεν ῥοπὴ ἦν ἡ διὰ τῶν ἐναντίων ἅπαντα ἐργαζομένη.
Ὅταν τοίνυν ὁ Θεὸς κελεύῃ μὴ ζήτει κατὰ ἀκολουθίαν ἀνθρωπίνην διερευνᾶσθαι τὰ πράγματα.
Ἀνώτερος γὰρ ὢν τῆς φύσεως οὐ δεῖται τῆς ἀκολουθίας τῆς φύσεως ἀλλὰ καὶ δι' αὐτῶν τῶν κωλυόντων τὰ πράγματα αὐξάνεσθαι παρασκευάζει.
Τὸν αὐτὸν δὴ τρόπον καὶ νῦν ἀπὸ τῶν τριῶν τούτων τὴν οἰκουμένην ἅπασαν ἀνεπλήρωσεν.
Ἀπὸ τούτων γὰρ φησὶ τῶν τριῶν διεσπάρησαν ἐπὶ πᾶσαν τὴν γῆν.
Εἶδες Θεοῦ δύναμιν εἶδες πῶς κἂν πολλὰ ἦν τὰ κωλύματα οὐδέν ἐστι τὸ διακόπτον αὐτοῦ τὸ βούλημα Τὸ αὐτὸ καὶ ἐπὶ τῆς πίστεώς ἐστιν ἰδεῖν γινόμενον.
Τοιούτων γὰρ ὄντων τῶν πολεμούντων τοσούτων ὄντων τῶν ἐπιβουλευόντων καὶ βασιλέων καὶ τυράννων καὶ δήμων κατεξανισταμένων καὶ πάντα ποιούντων ὥστε σβέσαι τὸν σπινθῆρα τῆς πίστεως δι' αὐτῶν τῶν ἐπιβουλευόντων διὰ τῶν κωλύειν βουλομένων τοσαύτη ἤρθη τῆς εὐσεβείας ἡ φλὸξ ὡς ἅπασαν καταλαβεῖν τὴν οἰκουμένην καὶ τὴν ἀοίκητον.
Κἂν πρὸς Ἰνδοὺς γὰρ ἀπέλθῃς κἂν πρὸς Σκύθας κἂν πρὸς αὐτὰ τὰ πέρατα τῆς οἰκουμένης κἂν εἰς αὐτὸν τὸν ὠκεανὸν πανταχοῦ εὑρήσεις τοῦ Χριστοῦ τὴν διδασκαλίαν καταυγάζουσαν τὰς ἁπάντων ψυχάς.
Τὸ γὰρ θαυμαστὸν καὶ παράδοξον ὅτι καὶ αὐτὰ τὰ βάρβαρα ἔθνη μετεῤῥύθμισεν ὁ τῆς εὐσεβείας λόγος καὶ φιλοσοφεῖν ἔμαθον καὶ τῆς παλαιᾶς συνηθείας ἀποστάντες πρὸς τὴν εὐσέβειαν μετετάξαντο.
Καὶ καθάπερ διὰ τῶν τριῶν τούτων τὸ τῶν ἀνθρώπων πλῆθος ἐπιδοῦναι παρεσκεύασεν ὁ τῶν ὅλων δημιουργός τὸν αὐτὸν δὴ τρόπον καὶ ἐπὶ τῆς πίστεως διὰ τῶν ἕνδεκα τῶν ἁλιέων τῶν ἀγραμμάτων τῶν ἰδιωτῶν τῶν μηδὲ διᾶραι τὸ στόμα τολμώντων ἅπασαν ἐπεσπάσατο τὴν οἰκουμένην.
Καὶ οἱ ἀγράμματοι οὗτοι καὶ οἱ ἰδιῶται καὶ οἱ ἁλιεῖς τῶν φιλοσόφων ἀπέφραξαν τὰ στόματα καὶ καθάπερ ὑπόπτεροι οὕτω τὴν οἰκουμένην ἅπασαν διέδραμον κατασπείραντες τὸν τῆς εὐσεβείας λόγον καὶ τὰς ἀκάνθας ἐκτέμνοντες καὶ τὰ παλαιὰ ἀνασπῶντες ἔθη καὶ τοὺς τοῦ Χριστοῦ νόμους πανταχοῦ καταφυτεύοντες καὶ οὔτε τὸ ὀλίγους αὐτοὺς εἶναι οὔτε ἡ ἰδιωτεία οὔτε τὸ αὐστηρὸν τῶν ἐπιταγμάτων οὔτε τὸ παλαιᾷ συνηθείᾳ προκατειλῆφθαι ἅπαν τὸ τῶν ἀνθρώπων γένος ἴσχυσε κώλυμα αὐτοῖς γενέσθαι ἀλλὰ ταῦτα πάντα ἀνῄρει προοδοποιοῦσα ἡ χάρις καὶ μετ' εὐκολίας ἅπαντα εἰργάζοντο δι' αὐτῶν τῶν κωλυμάτων μείζονα δεχόμενοι τὴν προθυμίαν.
Καὶ γάρ ποτε μὲν μαστιζόμενοι ἀνεχώρουν χαίροντες οὐ διὰ τὰς μάστιγας ἁπλῶς ἀλλ' Ὅτι ὑπὲρ τοῦ ὀνόματος τοῦ Χριστοῦ κατηξιώθησαν ἀτιμασθῆναι ἄλλοτε δὲ εἰς δεσμωτήριον ἐμβληθέντες ἐπειδὴ ὑπ' ἀγγέλου ἐξηνέχθησαν πάλιν τῶν αὐτῶν εἴχοντο καὶ εἰς τὸ ἱερὸν ἀφικνούμενοι τὸν τῆς διδασκαλίας λόγον κατέβαλον σαγηνεύοντες τὰ πλήθη εἰς τὴν εὐσέβειαν καὶ πάλιν κατεχόμενοι οὐ μόνον οὐδὲ ἐντεῦθεν ὀκνηρότεροι ἐγίνοντο ἀλλὰ καὶ πλείονα τὴν παῤῥησίαν ἐπεδείκνυντο ἐν μέσῳ μαινομένου δήμου καὶ τοὺς ὀδόντας τρίζοντος ἑστῶτες καὶ λέγοντες Πειθαρχεῖν δεῖ Θεῷ μᾶλλον ἢ ἀνθρώποις.
Εἶδες παῤῥησίας μέγεθος εἶδες τοὺς ἰδιώτας τοὺς ἁλιεῖς ὑπερορῶντας τοσούτων δήμων μαινομένων καὶ πρὸς φόνους καὶ σφαγὰς ἑτοίμων Ἀλλὰ σὺ ταῦτα ἀκούων ἀγαπητὲ μὴ τούτοις λογίζου τὰ γινόμενα ἀλλὰ τῇ ἄνωθεν χάριτι τῇ νευρούσῃ καὶ ἀλειφούσῃ αὐτῶν τὴν προθυμίαν.
Ἐπεὶ καὶ αὐτὸς οὗτος ὁ μακάριος Πέτρος ἡνίκα τὸν ἐκ κοιλίας μητρὸς χωλεύοντα ὄρθιον ἀποκατέστησε πάντων ἐκπληττομένων καὶ θαυμαζόντων αὐτοὺς ἐπιδεικνύμενος τὴν οἰκείαν εὐγνωμοσύνην φησίν Ἄνδρες τί ἀτενίζετε ἡμῖν ὡς ἰδίᾳ δυνάμει ἢ εὐσεβείᾳ πεποιηκόσι τοῦ περιπατεῖν αὐτόν Τίνος ἕνεκεν φησὶν οὕτω κατεπλάγητε καὶ ἐκπεπληγμένοι ἐστὲ ἐπὶ τῷ γεγονότι Μὴ γὰρ ἡμεῖς ἐσμεν οἱ τοῦτο ἐργασάμενοι ἢ ἰδίᾳ δυνάμει πρὸς ὑγίειαν αὐτὸν ἐπαναγαγόντες καὶ βαδίζειν παρασκευάσαντες Τί ἡμῖν ἀτενίζετε Οὐδὲν πλέον ἡμεῖς εἰσηνέγκαμεν ἢ ὅτι τὴν γλῶτταν ἐδανείσαμεν ὁ δὲ τὸ πᾶν ἐργασάμενος ὁ Δεσπότης ἐστὶ καὶ δημιουργὸς τῆς φύσεως.
Ἐκεῖνος Ὁ Θεὸς Ἀβραὰμ καὶ Ἰσαὰκ καὶ Ἰακὼβ οὓς πατριάρχας ἐπιγράφεσθε ἐκεῖνος Ὃν ὑμεῖς παραδεδώκατε καὶ ἠρνήσασθε κατὰ πρόσωπον Πιλάτου κρίναντος ἐκείνου ἀπολύειν ἐκεῖνός ἐστιν ὁ ταῦτα ἐργασάμενος ὃν Ὑμεῖς τὸν ἅγιον καὶ δίκαιον ἠρνήσασθε καὶ ᾐτήσασθε ἄνδρα φονέα χαρισθῆναι ὑμῖν τὸν δὲ ἀρχηγὸν τῆς ζωῆς κατεκρίνατε ὃν ὁ Θεὸς ἤγειρεν ἐκ νεκρῶν οὗ ἡμεῖς μάρτυρές ἐσμεν.
Καὶ ἐπὶ τῇ πίστει τοῦ ὀνόματος αὐτοῦ τοῦτον ὃν θεωρεῖτε καὶ οἴδατε ἐστερέωσε τὸ ὄνομα αὐτοῦ καὶ ἡ πίστις ἡ δι' αὐτοῦ ἔδωκεν αὐτῷ τὴν ὁλοκληρίαν ἀπέναντι πάντων ὑμῶν.
Πολλὴ τῆς παῤῥησίας ἡ ὑπερβολή μεγάλη καὶ ἄφατος τῆς ἄνωθεν αὐτοῖς παρασχεθείσης χάριτος ἡ δύναμις σαφεστάτη τῆς ἀναστάσεως ἡ ἀπόδειξις ἡ τοῦ μακαρίου τούτου παῤῥησία γένοιτ' ἄν.
Τί γὰρ ἂν τούτου μεῖζον σημεῖον ἐπιζητήσειεν ἄν τις λαβεῖν ὅταν ὁ πρὸ τοῦ σταυροῦ καὶ κόρης εὐτελοῦς ἀπειλὴν μὴ δυνηθεὶς ἐνεγκεῖν νῦν οὕτω κατεξανίσταται τοῦ τῶν Ἰουδαίων δήμου καὶ τοσαύτῃ παῤῥησίᾳ καὶ πρὸς τοσοῦτον πλῆθος μόνος ὢν οὕτως ἀτάκτως μεμηνὸς ἐπαποδύεται καὶ τοιαῦτα φθέγγεται ἃ τὴν μανίαν αὐτῶν ἐπὶ πλεῖον διεγείρειν δύναται Εἶδες ἀγαπητὲ πῶς ὅπερ ἐν προοιμίοις ἔλεγον τοῦτο καὶ νῦν δείκνυται Ἐπειδάν τις πυρωθῇ τῷ πρὸς τὸν Θεὸν πόθῳ οὐκέτι λοιπὸν ὁρᾷν ἀνέχεται τὰ τοῖς ὀφθαλμοῖς τούτοις τοῖς σωματικοῖς ὑποπίπτοντα ἀλλ' ἑτέρους ὀφθαλμοὺς κτησάμενος τοὺς τῆς πίστεως λέγω ἐκεῖνα διὰ παντὸς φαντάζεται καὶ πρὸς ἐκεῖνα τὴν διάνοιαν ἔχει τεταμένην καὶ ἐν γῇ βαδίζων ὡς ἐν οὐρανοῖς τὸ πολίτευμα ἔχων οὕτω πάντα διαπράττεται ὑπ' οὐδενὸς τῶν ἀνθρωπίνων ἐμποδιζόμενος πρὸς τὸν κατ' ἀρετὴν δρόμον.
Ὁ γὰρ τοιοῦτος οὐ τὰ λαμπρὰ τοῦ βίου λοιπὸν ὁρᾷ οὐ τὰ δυσχερῆ καὶ ἐναντία ἀλλὰ πάντα παρατρέχει πρὸς τὴν ἑαυτοῦ πατρίδα ἐπειγόμενος.
Καὶ καθάπερ ὁ μετὰ πολλοῦ τοῦ τόνου τὸν σωματικὸν τοῦτον δρόμον τρέχων οὐδένα τῶν ἀπαντώντων ὁρᾷ κἂν μυριάκις αὐτῷ προσπταίσῃ ἀλλὰ πρὸς τὸν δρόμον ἔχων τεταμένον αὐτοῦ τὸν λογισμὸν εὐκόλως ἅπαντα παραδραμὼν ἐπείγεται πρὸς τὸν προκείμενον αὐτῷ σκοπόν τὸν αὐτὸν δὴ τρόπον καὶ ὁ τὸν κατ' ἀρετὴν δρόμον τρέχειν σπουδάζων καὶ ἀπὸ γῆς εἰς οὐρανὸν ἀνελθεῖν ἐπιθυμῶν πάντα τὰ ὁρώμενα κάτω ἀφίησι καὶ ὅλος τοῦ δρόμου γίνεται καὶ οὐ πρότερον ἵσταται οὐδὲ κατέχεται ὑπό τινος τῶν ὁρωμένων μέχρις ἂν εἰς αὐτὴν ἀνελθεῖν δυνηθῇ τὴν κορυφήν.
Τῷ γὰρ οὕτω διακειμένῳ καὶ τὰ δοκοῦντα εἶναι φοβερὰ κατὰ τὸν παρόντα βίον εὐκαταφρόνητα γίνεται καὶ ὁ τοιοῦτος οὔτε ξίφος δέδοικεν οὔτε κρημνὸν οὔτε θηρίων ὀδόντας οὐ βασάνους οὐ δημίων χεῖρας οὐκ ἄλλο τι τῶν κατὰ τὸν βίον λυπηρῶν ἀλλὰ κἂν ἄνθρακας ἴδῃ ὑπεστορεσμένους ὡς λειμῶνας ὁρῶν καὶ παραδείσους οὕτως ἐπιπηδᾷ κἂν ἕτερόν τι τῶν κολαστηρίων εἶδος ἐπαγόμενον θεάσηται οὐ ναρκᾷ πρὸς τὴν ὄψιν οὐδὲ ἐπιστρέφεται.
Ὁ γὰρ τῶν μελλόντων πόθος μετέστησεν αὐτοῦ τὴν διάνοιαν καὶ ὡς ἁπλῶς καὶ εἰκῆ τὸ σῶμα περικείμενος οὕτως ἀνώτερος γίνεται τῶν παθῶν καὶ τῇ ἄνωθεν χάριτι φρουρούμενος οὐδὲ αἴσθησιν λαμβάνει τῶν ἀλγηδόνων τῶν σωματικῶν.
Διὸ παρακαλῶ ἵν' εὐκόλως τοὺς κατὰ τὴν ἀρετὴν πόνους ἐνεγκεῖν δυνηθῶμεν πολὺν τὸν περὶ τὸν Θεὸν ἐπιδειξώμεθα πόθον καὶ ἐκεῖ τὴν διάνοιαν ἡμῶν τείναντες ὑπὸ μηδενὸς τῶν ἐν τῷ παρόντι βίῳ πρὸς τὸν ἐκεῖσε δρόμον ὑποσκελιζώμεθα ἀλλὰ τῶν μελλόντων ἀγαθῶν τὴν διηνεκῆ ἀπόλαυσιν λογιζόμενοι πάντα τὰ ἀλγεινὰ τοῦ παρόντος βίου πράως φέρωμεν καὶ μήτε ἀδοξία ἡμᾶς λυπείτω μήτε πενία πιεζέτω μήτε νόσος σώματος τῆς ψυχῆς τὸ φρόνημα χαυνούτω μήτε τὸ καταφρονεῖσθαι παρὰ τῶν πολλῶν καὶ ἐξευτελίζεσθαι ὀκνηροτέρους περὶ τὴν τῆς ἀρετῆς κατόρθωσιν ἀπεργαζέσθω ἀλλὰ πάντα ταῦτα ὥσπερ κόνιν ἀποτιναξάμενοι καὶ γενναῖον καὶ ὑψηλὸν φρόνημα ἀναλαβόντες οὕτω πρὸς ἅπαντα πολλὴν τὴν ἀνδρείαν ἐπιδειξώμεθα καὶ καθάπερ χθὲς παρεκάλεσα τὴν ὑμετέραν ἀγάπην τὰς πρὸς τοὺς ἐχθροὺς καταλλαγὰς μετὰ πολλῆς τῆς σπουδῆς ποιησώμεθα καὶ τὰ λοιπὰ τῆς ψυχῆς πάθη ἐξορίσωμεν τῆς ἡμετέρας κἂν ἐπιθυμία ἄτοπος ἐνοχλῇ ταύτην φυγαδεύωμεν κἂν θυμὸς πρὸς ὀργὴν διεγείρῃ καταστέλλωμεν τὴν φλεγμονὴν τῇ ᾠδῇ τῶν πνευματικῶν παραινέσεων δεικνύντες τοῦ πάθους τὸν ὄλεθρον.
Ἀνὴρ γὰρ φησὶ θυμώδης οὐκ εὐσχήμων καὶ πάλιν Ὁ ὀργιζόμενος τῷ ἀδελφῷ αὐτοῦ εἰκῆ ἔνοχος ἔσται εἰς τὴν γέενναν τοῦ πυρός.
κἂν χρημάτων ἐπιθυμία ταράσσῃ τὸν λογισμὸν φεύγειν σπουδάζωμεν τὴν ὀλεθρίαν ταύτην λύμην καὶ καθάπερ ῥίζαν τῶν κακῶν ἁπάντων ἐκτέμνωμεν.
Καὶ ἕκαστον δὲ τῶν ἐνοχλούντων ἡμῖν παθῶν διορθοῦν σπουδάζωμεν ἵνα καὶ τῶν βλαβερῶν ἀπεχόμενοι καὶ τὰς ἀγαθὰς πράξεις μεταδιώκοντες δυνηθῶμεν κατὰ τὴν ἡμέραν ἐκείνην τὴν φοβερὰν τῆς παρὰ τοῦ Θεοῦ φιλανθρωπίας ἀξιωθῆναι χάριτι καὶ οἰκτιρμοῖς τοῦ μονογενοῦς αὐτοῦ Υἱοῦ μεθ' οὗ τῷ Πατρὶ ἅμα τῷ ἁγίῳ Πνεύματι δόξα κράτος τιμὴ νῦν καὶ ἀεὶ καὶ εἰς τοὺς αἰῶνας τῶν αἰώνων.
Πρὸς τὸ τέλος λοιπὸν ἐφθάσαμεν τῆς κατὰ τὸν δίκαιον ὑποθέσεως διὸ παρακαλῶ συντείνατέ μοι τὴν διάνοιαν καὶ μετὰ ἀκριβείας προσέχετε τοῖς λεγομένοις.
Οὐδὲ γὰρ μικρὰ οὐδὲ τὰ τυχόντα ἐστὶ καρπώσασθαι καὶ ἐκ τῶν σήμερον ἀνεγνωσμένων τὰ γὰρ τοῖς παλαιοῖς συμβεβηκότα εἰ βουλοίμεθα νήφειν μεγίστης ἡμῖν διδασκαλίας ὑπόθεσις γίνεται Διὰ γὰρ τοῦτο οὐ μόνον τὰ κατορθώματα τῶν ἁγίων γέγραπται ἀλλὰ καὶ τὰ ἁμαρτήματα ἵνα τὰ μὲν φεύγωμεν τὰ δὲ ζηλώσωμεν καὶ οὐ τοῦτο μόνον ἀλλὰ δείκνυσί σοι ἡ θεία Γραφὴ καὶ δικαίους πολλάκις σφαλέντας καὶ ἁμαρτωλοὺς πολλὴν μεταβολὴν ἐπιδειξαμένους ἵνα ἑκατέρωθεν ἀρκοῦσαν δεξώμεθα τὴν ἀσφάλειαν καὶ μήτε ὁ ἑστὼς θαῤῥῇ ὁρῶν καὶ δικαίους καταπεσόντας μήτε ὁ ἐν ἁμαρτήμασιν ὢν ἀπαγορεύῃ ἰδὼν πολλοὺς ἀνενεγκόντας καὶ πρὸς αὐτὴν τὴν ἄκραν κορυφὴν φθάσαι δυνηθέντας.
Μηδεὶς τοίνυν παρακαλῶ κἂν πολλὰ κατορθώματα ἑαυτῷ συνειδὼς ᾖ θαῤῥείτω ἀλλ' ἐναγώνιος ἔστω καὶ ἀκουέτω τοῦ μακαρίου Παύλου λέγοντος καὶ παραινοῦντος Ὥστε ὁ δοκῶν ἑστάναι βλεπέτω μὴ πέσῃ μήτε ὁ πρὸς αὐτὸν τὸν πυθμένα τῆς κακίας κατελθὼν ἀπελπιζέτω ἑαυτοῦ τὴν σωτηρίαν ἀλλ' ἐννοῶν τοῦ Θεοῦ τὴν ἄφατον φιλανθρωπίαν ἀκουέτω πάλιν τοῦ Θεοῦ διὰ τοῦ προφήτου λέγοντος Μὴ ὁ πίπτων οὐκ ἀνίσταται ἢ ὁ ἀποστρέφων οὐκ ἐπιστρέφει καὶ πάλιν Οὐ βούλομαι τὸν θάνατον τοῦ ἁμαρτωλοῦ ὡς τὸ ἐπιστρέψαι καὶ ζῇν αὐτόν.
Εἶδες ἀγαπητὲ πῶς ἕκαστον τῶν ἐν τῇ θείᾳ Γραφῇ ἐγγεγραμμένων δι' οὐδὲν ἕτερον μνήμῃ παρεδόθη ἀλλ' ἢ διὰ τὴν ὠφέλειαν τὴν ἡμετέραν καὶ τὴν σωτηρίαν τοῦ τῶν ἀνθρώπων γένους Ταῦτα δὴ λογιζόμενα ἕκαστος ἡμῶν τὰ κατάλληλα φάρμακα ἐντεῦθεν ἑαυτῷ ἐπιτιθέτω.
Διὰ γὰρ τοῦτο πᾶσιν ἐπ' ἀδείας πρόκειται καὶ ἔξεστι τῷ βουλομένῳ τὸ ἁρμόδιον τῷ ἐνοχλοῦντι πάθει φάρμακον ἐπιτιθέναι καὶ ταχίστην τὴν ὑγίειαν δέξασθαι μόνον ἐὰν μὴ ἀποσείσηταί τις τὴν ἀπὸ τῆς ἰατρείας θεραπείαν ἀλλὰ τὴν οἰκείαν εὐγνωμοσύνην ἐπιδείξηται.
Οὐδὲν γάρ ἐστι τῶν τὴν ἀνθρωπίνην φύσιν συνεχόντων οὔτε ψυχικὸν οὔτε σωματικὸν πάθος ὃ μὴ τὴν ἐντεῦθεν ἰατρείαν δέξασθαι δύναται.
Τί γὰρ εἰπέ μοι Εἰσέρχεταί τις ἐνταῦθα λύπῃ καὶ πραγμάτων περιστάσει πιεζόμενος καὶ διὰ τοῦτο καταχώννυται τῇ ἀθυμίᾳ εἰσελθὼν καὶ εὐθέως ἀκούσας τοῦ προφήτου λέγοντος Ἵνα τί περίλυπος εἶ ἡ ψυχή μου καὶ ἵνα τί συνταράσσεις με Ἔλπισον ἐπὶ τὸν Θεὸν ὅτι ἐξομολογήσομαι αὐτῷ σωτήριον τοῦ προσώπου μου καὶ ὁ Θεός μου ἱκανὴν λαβὼν παραμυθίαν ἄπεισι πᾶσαν ἐκείνην τὴν ἀθυμίαν ἀποσεισάμενος.
Ἕτερος πάλιν πενίᾳ πιεζόμενος ἐσχάτῃ δυσχεραίνει καὶ ἀλύει ὁρῶν ἑτέρους πλούτῳ περιῤῥεομένους καὶ μέγα φυσῶντας καὶ πολλὴν τὴν φαντασίαν περιβεβλημένους.
Ἀκούει καὶ οὗτος πάλιν τοῦ αὐτοῦ προφήτου λέγοντος Ἐπίῤῥιψον ἐπὶ Κύριον τὴν μέριμνάν σου καὶ αὐτός σε διαθρέψει καὶ πάλιν Μὴ φοβοῦ ὅταν πλουτήσῃ ἄνθρωπος ἢ ὅταν πληθυνθῇ ἡ δόξα τοῦ οἴκου αὐτοῦ ὅτι οὐκ ἐν τῷ ἀποθνήσκειν αὐτὸν λήψεται τὰ πάντα.
Ἕτερος πάλιν ἐπιβουλὰς καὶ συκοφαντίας ὑπομένων δυσχεραίνει καὶ ἀβίωτον ἡγεῖται τὸν βίον οὐδαμόθεν ἀνθρωπίνην βοήθειαν εὑρεῖν δυνάμενος.
Διδάσκεται δὲ καὶ οὗτος ὑπὸ τοῦ μακαρίου τούτου προφήτου ἐν ταῖς τοιαύταις περιστάσεσι μὴ ἐπ' ἀνθρωπίνην συμμαχίαν καταφεύγειν ἀκούει γὰρ αὐτοῦ λέγοντος Αὐτοὶ ἐνδιέβαλόν με ἐγὼ δὲ προσηυχόμην.
Εἶδες ὅθεν τὴν συμμαχίαν ἐπιζητεῖ Ἕτεροι φησὶ δόλους ῥάπτουσι καὶ συκοφαντίας καὶ ἐπιβουλάς ἐγὼ δὲ ἐπὶ τὸ τεῖχος τὸ ἀκαταμάχητον καταφεύγω ἐπὶ τὴν ἄγκυραν τὴν ἀσφαλῆ ἐπὶ τὸν λιμένα τὸν ἀκύμαντον ἐπὶ τὴν εὐχὴν δι' ἧς πάντα μοι τὰ δυσχερῆ κοῦφα καὶ ῥᾴδια γίνεται.
Ἕτερος πάλιν ὑπὸ τῶν πρότερον θεραπευόντων καταφρονεῖται καὶ περιορᾶται καὶ ὑπὸ τῶν φίλων καταλιμπάνεται καὶ τοῦτο αὐτοῦ μάλιστα συγχεῖ καὶ ταράσσει τὸν λογισμόν.
Ἀλλὰ καὶ οὗτος εἰ βουληθείη ἐνταῦθα παραγενόμενος ἀκούσει τοῦ μακαρίου τούτου λέγοντος Οἱ φίλοι μου καὶ οἱ πλησίον μου ἐξ ἐναντίας μου ἤγγισαν καὶ ἔστησαν καὶ οἱ ἔγγιστά μου ἀπὸ μακρόθεν ἔστησαν καὶ ἐξεβιάζοντο οἱ ζητοῦντες τὴν ψυχήν μου καὶ οἱ ζητοῦντες τὰ κακά μου ἐλάλησαν ματαιότητας καὶ δολιότητας ὅλην τὴν ἡμέραν ἐμελέτησαν.
Εἶδες μέχρις αὐτοῦ τοῦ θανάτου τὰς ἐπιβουλὰς ῥάπτοντας καὶ διηνεκῆ τὸν πόλεμον ἐπιδεικνυμένους Τὸ γὰρ Ὅλην τὴν ἡμέραν τοῦτο δηλοῖ ὅτι διὰ πάσης τῆς ζωῆς.
Τί οὖν αὐτὸς ἐκείνων ταῦτα ἐπιβουλευόντων καὶ κατασκευαζόντων ἔπραττεν Ἐγὼ δὲ φησὶν ὡσεὶ κωφὸς οὐκ ἤκουον καὶ ὡσεὶ ἄλαλος οὐκ ἀνοίγων τὸ στόμα αὐτοῦ καὶ ἐγενόμην ὡσεὶ ἄνθρωπος οὐκ ἀκούων καὶ οὐκ ἔχων ἐν τῷ στόματι αὐτοῦ ἐλεγμούς.
Εἶδες φιλοσοφίας ὑπερβολὴν πῶς διὰ τῶν ἐναντίων ὁδῶν οὗτος περιεγένετο Ἐκεῖνοι δόλους ἔῤῥαπτον αὐτὸς καὶ τὰς ἀκοὰς ἔφραττεν ὡς μηδὲ ἀκούειν ἐκεῖνοι πάντα τὸν χρόνον οὐκ ἐπαύοντο καὶ τὴν γλῶτταν ἀκονοῦντες καὶ ματαιότητας καὶ δολιότητας φθεγγόμενοι οὗτος δὲ τῇ σιγῇ τὴν μανίαν ἐκείνων κατέστελλε.
Καὶ τίνος ἕνεκεν οὕτως ἑαυτὸν διετίθει καίτοι ἐκείνων ταῦτα κατασκευαζόντων καὶ ὡσεὶ κωφὸς καὶ ἄλαλος καὶ μήτε ἀκοὰς ἔχων μήτε γλῶτταν οὕτω διέκειτο Ἄκουε αὐτοῦ λέγοντος τὴν αἰτίαν τῆς τοσαύτης φιλοσοφίας Ὅτι ἐπὶ σοὶ ἤλπισα Κύριε.
Ἐπειδὴ ἐμαυτὸν ἐξήρτησα φησὶ τῆς εἰς σὲ ἐλπίδος οὐδείς μοι λόγος τῶν παρὰ τούτων γινομένων.
Ἡ γὰρ σὴ ῥοπὴ ἱκανὴ πάντα διασκεδάσαι καὶ ἀκύρους αὐτῶν ποιῆσαι καὶ τὰς ἐπιβουλὰς καὶ τὰς μηχανὰς καὶ μηδὲν ἀφεῖναι τῶν ὑπ' αὐτῶν κατασκευαζομένων εἰς ἔργον ἐλθεῖν.
Ἴδετε πῶς δυνατὸν ἑκάστης συμφορᾶς τῆς συνεχούσης τὴν ἀνθρωπίνην φύσιν κατάλληλον ἐντεῦθεν φάρμακον λαβόντα ἀπελθεῖν καὶ πᾶσαν ἀπώσασθαι ἀθυμίαν βιωτικὴν καὶ ὑπὸ μηδενὸς συστέλλεσθαι τῶν συμπιπτόντων Διὰ τοῦτο παρακαλῶ καὶ συνεχῶς ἐνταῦθα βαδίζειν καὶ μετὰ ἀκριβείας προσέχειν τῇ τῶν θείων Γραφῶν ἀναγνώσει μὴ μόνον ἐπειδὰν ἐνταῦθα παραγίνησθε ἀλλὰ καὶ οἴκαδε μετὰ χεῖρας λαμβάνειν τὰ θεῖα Βιβλία καὶ μετ' ἐπιμελείας δέχεσθαι τῶν ἐγκειμένων τὴν ὠφέλειαν.
Πολὺ γὰρ τὸ ἐντεῦθεν τικτόμενον κέρδος πρῶτον αὐτὸ τοῦτο τὴν γλῶτταν ἀναπλάττεσθαι ποιεῖ διὰ τῆς ἀναγνώσεως ἔπειτα καὶ ἡ ψυχὴ πτεροῦται καὶ μετάρσιος γίνεται τῷ φωτὶ τοῦ τῆς δικαιοσύνης ἡλίου καταυγαζομένη κατ' αὐτὸν ἐκεῖνον τὸν καιρὸν τῆς τῶν πονηρῶν λογισμῶν λύμης ἀπαλλαττομένη καὶ γαλήνης ἀπολαύουσα πολλῆς καὶ ἡσυχίας.
Καὶ ὅπερ ἡ σωματικὴ τροφὴ πρὸς τὴν σύστασιν τῆς ἡμετέρας ἰσχύος τοῦτο ἡ ἀνάγνωσις τῇ ψυχῇ γίνεται.
Τροφὴ γάρ ἐστι πνευματικὴ καὶ νευροῖ τὸν λογισμὸν καὶ ἰσχυρὰν ἐργάζεται τὴν ψυχὴν καὶ εὐτονωτέραν καὶ φιλοσοφωτέραν οὐκ ἀφιεῖσα λοιπὸν ἁλίσκεσθαι τοῖς ἀλόγοις πάθεσιν ἀλλὰ καὶ κοῦφον αὐτῇ τὸ πτερὸν ἐργαζομένη καὶ πρὸς αὐτὸν ὡς εἰπεῖν τὸν οὐρανὸν μεθιστῶσα.
Μὴ τοίνυν ἀμελῶμεν παρακαλῶ τοῦ τοσούτου κέρδους ἀλλὰ καὶ ἐπὶ οἰκίας σπουδάζωμεν τῇ ἀναγνώσει τῶν θείων προσέχειν Γραφῶν καὶ ἐνταῦθα παραγινόμενοι μὴ εἰς φλυαρίας καὶ ἀνονήτους ὁμιλίας τὸν καιρὸν καταδαπανῶμεν ἀλλὰ δι' ὃ παραγεγόναμεν οὕτω συντείνωμεν ἑαυτοὺς καὶ προσέχωμεν τοῖς ἀναγινωσκομένοις ἵνα καρπωσάμενοί τι πλέον οὕτως ἐντεῦθεν ἐξέλθητε.
Εἰ μέλλοιτε εἰσελθόντες ἐνταῦθα πάλιν εἰς ὁμιλίας ἀκαίρους καὶ ἀνωφελεῖς τὸν καιρὸν καταναλίσκειν καὶ μηδὲν πλέον εἰς ὠφέλειαν λόγων δεξάμενοι ἐπανιέναι τί τὸ ὄφελος Πῶς γὰρ οὐκ ἄτοπον εἰς μὲν πανήγυριν βιωτικὴν ἀπιόντας σπουδάζειν πάντα τὰ ἐκ τῆς πανηγύρεως λαβόντας ἐπανελθεῖν οἴκαδε καὶ ταῦτα χρήματα κατατιθέντας ἐνταῦθα δὲ εἰς τὴν πανήγυριν ταύτην τὴν πνευματικὴν ἐρχομένους μὴ πᾶσαν ποιεῖσθαι σπουδὴν λαβόντας τι τῶν χρησίμων καὶ εἰς τὴν ψυχὴν ἐναποθεμένους οὕτως ἐπανιέναι καὶ μάλιστα ὅτε οὐδὲ χρημάτων δαπάνην ἐργάσασθαι δεῖ ἀλλὰ προθυμίαν μόνον εἰσενεγκεῖν καὶ γνώμην συντεταμένην Ἵνα οὖν μὴ χείρους γενώμεθα τῶν ταῖς βιωτικαῖς πανηγύρεσιν ἐμβαλλόντων σπουδάζωμεν πολλὴν ἐπιδείκνυσθαι τὴν φροντίδα καὶ τὴν ἀγρυπνίαν ἵν' ἔχωμεν ἐντεῦθεν ἐξελθόντες ἐφόδια ὥστε μὴ μόνον ἑαυτοῖς ἀρκεῖν ἀλλὰ καὶ ἑτέροις ἐπιχορηγεῖν καὶ δύνασθαι καὶ τὴν γυναῖκα διορθοῦν καὶ τοὺς οἰκέτας καὶ τοὺς γείτονας καὶ τὸν φίλον καὶ τὸν ἐχθρὸν αὐτόν.
Τοιαῦτα γὰρ τὰ πνευματικὰ διδάγματα ὡς κοινὰ πᾶσι προκεῖσθαι καὶ μηδεμίαν εἶναι ἐν αὐτοῖς διαφορὰν πλὴν εἰ μή πού τις γνώμην συντεταμένην εἰσενέγκας καὶ προθυμίαν ζέουσαν ὑπερηκόντισε τὸν πλησίον.
Ἐπεὶ οὖν καὶ τῶν ἐνταῦθα διδαγμάτων τοσοῦτον τὸ κέρδος φέρε σήμερον τὰ ἀναγνωσθέντα εἰς μέσον προθῶμεν καὶ τὸ ἐξ αὐτῶν κέρδος καρπωσάμενοι οὕτως οἴκαδε ἐπανέλθωμεν.
Καὶ ἤρξατο φησὶ Νῶε ἄνθρωπος γεωργὸς γῆς καὶ ἐφύτευσεν ἀμπελῶνα καὶ ἔπιεν ἐκ τοῦ οἴνου καὶ ἐμεθύσθη.
Σκόπει πόσης ἡμῖν ὠφελείας ὑπόθεσις γίνεται αὐτὸ τῆς ἀναγνώσεως τὸ προοίμιον.
Ὅταν γὰρ ἀκούσωμεν ὅτι ὁ δίκαιος ὁ τέλειος ὁ τὴν ἄνωθεν μαρτυρίαν δεξάμενος ἔπιε καὶ ἐμεθύσθη πῶς ἡμεῖς λοιπὸν οἱ τοσούτοις καὶ ἑτέροις ἁμαρτήμασι καταβεβαπτισμένοι οὐχὶ μετὰ πολλοῦ τοῦ τόνου σπουδάσομεν φυγεῖν τὴν ἐκ τῆς μέθης λύμην Καίτοι γε οὐχ ὅμοιόν ἐστι τὸ τὸν δίκαιον τοῦτον ἁλῶναι τῷ πάθει καὶ ἡμᾶς τῷ αὐτῷ περιπεσεῖν.
Πολλὰ γάρ ἐστιν ἃ τὸν δίκαιον τοῦτον συγγνώμης ἄξιον ἀποφαίνει.
Καὶ ταῦτα λέγω οὐ τὸν ὑπὲρ τῆς μέθης λόγον ποιούμενος ἀλλὰ δεικνὺς ὅτι οὐκ ἐξ ἀκρασίας ὁ δίκαιος ὑπεσκελίσθη ἀλλ' ὑπὸ ἀγνοίας μᾶλλον.
Καὶ ὅτι οὐχ ἁπλῶς εὗρε τὴν οἰνοποσίαν ἄκουε αὐτῆς τῆς Γραφῆς λεγούσης καὶ τὴν ἀπολογίαν ποιουμένης δι' ὧν φθέγγεται Καὶ ἤρξατο φησὶ Νῶε ἄνθρωπος γεωργὸς γῆς καὶ ἐφύτευσεν ἀμπελῶνα καὶ ἔπιεν ἐκ τοῦ οἴνου καὶ ἐμεθύσθη.
Αὐτὸ τοῦτο τὸ εἰπεῖν Ἤρξατο δείκνυσιν ὅτι αὐτὸς τὴν ἀρχὴν εὗρε τῆς οἰνοποσίας καὶ διὰ πολλὴν ἄγνοιαν καὶ διὰ τὸ μὴ εἰδέναι τῆς μεταλήψεως τὰ μέτρα εἰς τὴν μέθην ἐξεκυλίσθη.
Καὶ οὐ τοῦτο μόνον ἐστὶν ἀλλ' ὅτι καὶ ἀθυμίᾳ πολλῇ κατεχόμενος ἐβουλήθη τὴν ἐντεῦθεν παραμυθίαν ἑαυτῷ ἐπινοῆσαι καθάπερ καί τίς φησι σοφός Δότε οἶνον τοῖς ἐν λύπαις καὶ μέθην τοῖς ἐν ὀδύναις δεικνὺς ὅτι οὐδὲν οὕτως ἀθυμίας φάρμακον γενέσθαι δύναται ὡς ἡ τούτου χρῆσις μόνον εἰ μή που ἡ ἀμετρία λυμήνηται τὴν ἐξ αὐτοῦ ὠφέλειαν.
Ὅτι δὲ ἐν λύπῃ ἦν καὶ ἀθυμίᾳ ὁ δίκαιος οὗτος ὁρῶν ἑαυτὸν ἐν ἐρημίᾳ τοσαύτῃ καὶ πρὸ τῶν ὀφθαλμῶν ἐκείνῳ τὰ σώματα τῶν ἀνθρώπων ἐῤῥιμμένα καὶ μετὰ τῶν κτηνῶν καὶ τῶν ἀλόγων καὶ τάφον κοινὸν ἅπασι γεγενημένον τίς ἀντερεῖ Ἔθος γὰρ τοῖς προφήταις καὶ τοῖς δικαίοις ἅπασι μὴ μόνον ὑπὲρ τῶν καθ' ἑαυτοὺς ἀλγεῖν ἀλλὰ καὶ ὑπὲρ τῶν λοιπῶν ἀνθρώπων.
Καὶ εἴ τις ἐξαριθμῆσαι βούλοιτο εὑρήσει πάντας ταύτην τὴν συμπάθειαν ἐπιδεικνυμένους καὶ ἀκούσει τοῦ μὲν Ἡσαΐου λέγοντος Μὴ κατισχύσητε παρακαλεῖν με ἐπὶ τοῦ συντρίμματος τῆς θυγατρὸς τοῦ γένους μου τοῦ δὲ Ἱερεμίου Τίς δώσει τῇ κεφαλῇ μου ὕδωρ καὶ τοῖς ὀφθαλμοῖς μου πηγὴν δακρύων τοῦ δὲ Ἰεζεκιήλ Οἴ μοι Κύριε ἐξαλείφεις σὺ τὸ κατάλοιπον τοῦ Ἰσραήλ καὶ τοῦ Δανιὴλ θρηνοῦντος καὶ λέγοντος ὅτι Ὀλιγοστοὺς ἡμᾶς ἐποίησας παρὰ πάντα τὰ ἔθνη καὶ τοῦ Ἀμώς Μετανόησον Κύριε ἐπὶ τούτῳ καὶ τοῦ Ἀμβακούμ Ἵνα τί ἔδειξάς μοι κόπους καὶ μόχθους καὶ πάλιν Καὶ ποιήσεις τοὺς ἀνθρώπους ὡς τοὺς ἰχθύας τῆς θαλάσσης καὶ τοῦ μακαρίου δὲ αὐτοῦ τούτου Μωϋσέως ἀκούσει λέγοντος Εἰ μὲν ἀφίης αὐτοῖς τὴν ἁμαρτίαν ἄφες εἰ δὲ μὴ κἀμὲ ἐξάλειψον καὶ πάλιν ἐπαγγελλομένου τοῦ Θεοῦ μείζονος ἔθνους ἡγεμονίαν αὐτῷ ἐγχειρίσαι καὶ εἰπόντος Ἄφες με καὶ ἐξαλείψω τοὺς ἀνθρώπους τούτους καὶ ποιήσω σε εἰς ἔθνος μέγα οὐδὲ τοῦτο ἑλέσθαι ἀλλὰ καὶ τὴν προστασίαν αὐτῶν προτιμοτέραν ἡγήσασθαι.
Καὶ ὁ τῆς οἰκουμένης διδάσκαλος ὁ μακάριος Παῦλος ἔλεγεν Ηὐχόμην ἀνάθεμα εἶναι αὐτὸς ἐγὼ ἀπὸ τοῦ Χριστοῦ ὑπὲρ τῶν ἀδελφῶν μου τῶν συγγενῶν μου τῶν κατὰ σάρκα.
Ἴδετε πῶς ἕκαστος τῶν δικαίων πολλὴν τὴν συμπάθειαν περὶ τοὺς ὁμογενεῖς ἐπεδείκνυτο.
Ἐννοεῖτε λοιπὸν καὶ τὰ κατὰ τοῦτον τὸν δίκαιον πόσα εἰκὸς ἦν πάσχειν καὶ πῶς ὑπὸ τῆς ἀθυμίας κατεργάζεσθαι ὁρῶντα καὶ τῆς τοσαύτης ἐρημίας τὴν ἐπίτασιν καὶ αὐτὴν τὴν γῆν τὴν πρότερον κομῶσαν τοῖς πολλοῖς φυτοῖς καὶ τοῖς ἄνθεσι καλλωπιζομένην ἀθρόον ὥσπερ ἀποκειραμένην τὴν κόμην καὶ γυμνὴν αὐτὴν καὶ ἔρημον τυγχάνουσαν.
Ἐπεὶ οὖν τοσαύτη τῆς ἀθυμίας ἦν ἡ ἐπίτασις μικράν τινα ἑαυτῷ παραμυθίαν ἐντεῦθεν ἐπινοῶν ἐπὶ τὴν τῆς γῆς ἐργασίαν ἑαυτὸν ἐξέδωκε διὰ τοῦτό φησι Καὶ ἤρξατο Νῶε ἄνθρωπος γεωργὸς γῆς καὶ ἐφύτευσεν ἀμπελῶνα.
Ἀλλ' ἄξιον ζητῆσαι εἰ νῦν αὐτὸς ἐξηῦρε τὸ φυτὸν ἢ ἄνωθεν καὶ ἐξ ἀρχῆς ἦν παραχθέν.
Εἰκὸς μὲν τοῦτο ἄνωθεν καὶ ἐξ ἀρχῆς κατὰ τὴν ἕκτην ἡμέραν δεδημιουργῆσθαι ἡνίκα Εἶδεν ὁ Θεὸς πάντα ὅσα ἐποίησε καὶ ἰδοὺ καλὰ λίαν  μὴ μέντοι γνώριμον εἶναι τοῦ φυτοῦ τὴν χρῆσιν.
Εἰ γὰρ ἦν ἄνωθεν καὶ ἐξ ἀρχῆς τὸ φυτὸν γνώριμον γεγονὸς ἢ ὁ ἐξ αὐτοῦ καρπὸς κατάδηλος πάντως ἂν καὶ οἱ περὶ τὸν Ἄβελ τὰς θυσίας ἀνάγοντες καὶ οἶνον ἔσπεισαν.
Ἀλλ' ἐπειδὴ ἠγνόουν ἔτι τοῦ καρποῦ τὴν χρῆσιν οὐκ ἐχρήσαντο τῷ φυτῷ.
Οὗτος δὲ φιλότεχνος ὢν περὶ τὴν γεωργίαν καὶ πολλῇ τῇ ἐπιμελείᾳ χρησάμενος ἴσως καὶ τοῦ καρποῦ ἐγεύσατο καὶ τοὺς βότρυας ἀποθλίψας καὶ τὸν οἶνον ποιήσας μετέλαβε τῆς χρήσεως.
Καὶ ἐπειδὴ μήτε αὐτὸς ἐγεύσατο πρότερον μήτε ἕτερον εἶδε μετειληφότα οὐκ εἰδὼς πόσῳ δεῖ χρήσασθαι μέτρῳ οὔτε ὅπως αὐτοῦ τῆς μεταλήψεως προσήκει μετασχεῖν ὑπ' ἀγνοίας εἰς τὴν μέθην ἐξώλισθεν.
Ἄλλος δὲ ἐπειδὴ ἡ κρεωφαγία εἰσηνέχθη εἰς τὸν βίον λοιπὸν καὶ ἡ οἰνοποσία.
Ὅρα δέ μοι κατὰ μικρὸν ἀγαπητὲ πῶς ἡ τοῦ κόσμου σύστασις οἰκονομεῖται καὶ ἕκαστος ὑπὸ τῆς παρὰ Θεοῦ σοφίας ἐγκειμένης τῇ φύσει εὑρετὴς ἐκ προοιμίων τέχνης τινὸς γέγονε καὶ οὕτως εἰς τὸν βίον εἰσήνεγκε τὰ τῶν τεχνῶν ἐπιτηδεύματα.
Ὁ γὰρ πρῶτος τὴν ἐργασίαν εὗρε τῆς γῆς ὁ μετ' αὐτὸν τὴν ποιμαντικὴν ἕτερος τὴν κτηνοτροφίαν καὶ ἄλλος τὴν μουσικὴν ἕτερος τὴν χαλκευτικήν οὗτος δὲ ὁ δίκαιος τὴν ἀμπελουργικὴν ἀπὸ τῆς ἐγκειμένης τῇ φύσει διδασκαλίας ἐπενόησε.
Καὶ ἤρξατο φησὶ Νῶε ἄνθρωπος γεωργὸς γῆς καὶ ἐφύτευσεν ἀμπελῶνα καὶ ἔπιεν ἐκ τοῦ οἴνου καὶ ἐμεθύσθη.
Σκόπει πῶς τὸ τῆς ἀθυμίας φάρμακον τὸ τῆς ὑγιείας ποιητικὸν ἐπειδὴ εἰς ἀμετρίαν ὑπερέβη διὰ τὴν ἄγνοιαν οὐ μόνον οὐδὲν ὠφέλησεν αὐτὸν ἀλλὰ καὶ ἐλυμήνατο αὐτοῦ τῇ καταστάσει.
Ἀλλ' ἴσως εἴποι τις ἄν Καὶ τίνος ἕνεκεν τοσούτων γέμον κακῶν φυτὸν εἰς τὸν βίον εἰσηνέχθη Μὴ ἁπλῶς τὰ ἐπιόντα φθέγγου ἄνθρωπε.
Οὐ γὰρ τὸ φυτὸν κακὸν οὔτε ὁ οἶνος πονηρὸν ἀλλ' ἡ παρὰ τὸ δέον χρῆσις.
Ὅτι γὰρ οὐ παρὰ τὸν οἶνον τὰ ἁμαρτήματα τὰ ὀλέθρια τίκτεται ἀλλὰ παρὰ τὴν διεφθαρμένην γνώμην καὶ τῷ τῇ ἀμετρίᾳ λυμαίνεσθαι τὴν ἐκ τούτου ἐγγινομένην ὠφέλειαν διὰ τοῦτο νῦν μετὰ τὸν κατακλυσμὸν δείκνυσί σοι τοῦ οἴνου τὴν χρῆσιν ἵνα μάθῃς ὅτι καὶ πρὸ τῆς τοῦ οἴνου χρήσεως καὶ εἰς ἀσέλγειαν ὑπερβάλλουσαν ἐξώκειλεν ἡ τῶν ἀνθρώπων φύσις καὶ πολλὴν τῶν ἁμαρτημάτων τὴν ἐπίτασιν ἐπεδείξατο καὶ ταῦτα οἴνου μηδαμοῦ φαινομένου ἵνα καὶ ὅταν ἴδῃς τὴν τοῦ οἴνου χρῆσιν μὴ τῷ οἴνῳ τὸ πᾶν λογίσῃ ἀλλὰ τῇ προαιρέσει τῇ διεφθαρμένῃ καὶ πρὸς τὴν κακίαν αὐτομολησάσῃ.
Ἄλλως δὲ καὶ ἐννόησον ποῦ χρήσιμος γέγονεν ὁ οἶνος καὶ φρῖξον ἄνθρωπε.
Ἡ γὰρ ὑπόθεσις τῆς σωτηρίας ἡμῶν τῶν ἀγαθῶν διὰ τούτου τελεῖται.
Ἴσασιν οἱ μεμυημένοι τὸ λεγόμενον.
Καὶ ἤρξατο Νῶε φησὶν ἄνθρωπος γεωργὸς γῆς καὶ ἐφύτευσεν ἀμπελῶνα καὶ ἔπιεν ἐκ τοῦ οἴνου καὶ ἐμεθύσθη καὶ ἐγυμνώθη ἐν τῷ οἴκῳ αὐτοῦ.
Δεινὸν γὰρ δεινὸν ἀγαπητὲ ἡ μέθη καὶ ἱκανὴ πηρῶσαι τὰς αἰσθήσεις καὶ καταβαπτίσαι τὸν λογισμόν.
Τὸν γὰρ λογικὸν ἄνθρωπον καὶ τὴν κατὰ πάντων ἀρχὴν ἀναδεδεγμένον καθάπερ νεκρὸν καὶ ἀνενέργητον δεσμοῖς τισιν ἀλύτοις πεδήσασα κεῖσθαι παρασκευάζει μᾶλλον δὲ καὶ νεκροῦ χεῖρον.
Ὁ μὲν γὰρ καὶ πρὸς τὰ καλὰ καὶ πρὸς τὰ κακὰ ἀνενέργητος τυγχάνει οὗτος δὲ πρὸς μὲν τὰ καλὰ ἀνενέργητος πρὸς δὲ τὰ κακὰ μᾶλλον ἐνεργεῖ καὶ κοινὸς πᾶσι γέλως πρόκειται καὶ τῇ γυναικὶ καὶ τοῖς παιδίοις καὶ αὐτοῖς τοῖς οἰκέταις.
Οἱ μὲν γὰρ φίλοι οἰκείαν τὴν αἰσχύνην λογιζόμενοι ἐγκαλύπτονται καὶ αἰσχύνονται οἱ δὲ ἐχθροὶ ἐφήδονται καὶ κωμῳδοῦσι καὶ ἐπαρῶνται μονονουχὶ ταῦτα λέγοντες τὰ ῥήματα τοῦτον δεῖ ἀναπνεῖν τὸν ἀέρα τὸ βόσκημα τὸν χοῖρον καὶ ἔτι τούτων χαλεπώτερα φθεγγόμενοι.
Τῶν γὰρ ἀπὸ τῶν πολέμων ἐπανελθόντων καὶ τὰς χεῖρας ᾑμαγμένας ἐχόντων καὶ φοράδην ἀγομένων χεῖρον οὗτοι διάκεινται.
Ἐκείνους μὲν γὰρ ἴσως καὶ ἐγκωμιάζουσιν οἱ πολλοὶ διὰ τὰ τρόπαια διὰ τὰς νίκας διὰ τὰ τραύματα καὶ τὰς σφαγάς τούτους δὲ ταλανίζουσιν ἀθλίους ἀποκαλοῦσι μυρία αὐτοῖς ἐπαρῶνται κακά.
Τί γὰρ ἂν εἴη ἀθλιώτερον τοῦ τῇ μέθῃ προσηλωμένου καὶ καθ' ἑκάστην ἡμέραν τὸν ἄκρατον ἐκχεομένου καὶ τῶν λογισμῶν τὸ κριτήριον διαφθείροντος Διὰ τοῦτο καὶ σοφός τις παρῄνει λέγων Ἀρχὴ ζωῆς ἀνθρώπου ἄρτος καὶ ὕδωρ καὶ ἱμάτιον καὶ οἶκος καλύπτων ἀσχημοσύνην ἵνα κἂν ἁλῷ τις ὑπὸ τῆς μέθης μὴ ἐκπομπεύηται μηδὲ δημοσιεύηται ἀλλὰ καὶ ὑπὸ τῶν οἰκείων περιστέλληται καὶ μὴ προκέηται πᾶσι γέλωτος καὶ ἀσχημοσύνης ὑπόθεσις.
Καὶ ἤρξατο φησὶ Νῶε ἄνθρωπος γεωργὸς γῆς καὶ ἐφύτευσεν ἀμπελῶνα καὶ ἔπιεν ἐκ τοῦ οἴνου καὶ ἐμεθύσθη.
Τὸ τῆς μέθης ὄνομα ἀγαπητὲ ἐπὶ τῆς ἁγίας Γραφῆς οὐ πανταχοῦ ἐπὶ τούτου εἴρηται ἀλλὰ καὶ ἐπὶ πλησμονῆς.
Τοῦτο οὖν ἄν τις εἴποι περὶ τοῦ δικαίου τούτου ὅτι οὐ δι' ἀκρασίαν εἰς τὴν μέθην κατέπεσεν ἀλλ' ἡ πλησμονὴ τοῦτο αὐτῷ εἰργάσατο.
Ἄκουε γὰρ τοῦ Δαυῒδ λέγοντος Μεθυσθήσονται ἀπὸ τῆς πιότητος τοῦ οἴκου σου ἀντὶ τοῦ πλησθήσονται.
Ἄλλως δὲ οἱ τῇ μέθῃ ἑαυτοὺς ἐκδιδόντες οὐδέποτε κόρον λαμβάνουσιν ἀλλ' ὅσῳ ἂν ἐγχέωσιν ἑαυτοῖς τὸν ἄκρατον τοσούτῳ μᾶλλον πρὸς τὸ δίψος ἐκκαίονται καὶ ἡ μετάληψις ἀεὶ ὑπέκκαυμα γίνεται τοῦ δίψους καὶ τὰ μὲν τῆς ἡδονῆς ἠμαύρωται λοιπὸν τὸ δὲ δίψος ἀκατάπαυστον γεγονὸς εἰς αὐτὸν τὸν κρημνὸν τῆς μέθης κατάγει τοὺς ὑπ' αὐτῆς αἰχμαλώτους γεγενημένους.
Καὶ ἐφύτευσε φησὶν ἀμπελῶνα καὶ ἔπιεν ἐκ τοῦ οἴνου καὶ ἐμεθύσθη καὶ ἐγυμνώθη ἐν τῷ οἴκῳ αὐτοῦ.
Ὅρα αὐτὸν οὐκ ἕξω που τοῦτο πάσχοντα ἀλλὰ ἐν τῷ οἴκῳ αὐτοῦ.
Διὰ γὰρ τοῦτο ἐπεσημήνατο ἡ θεία Γραφὴ ὅτι Ἐν τῷ οἴκῳ αὐτοῦ ἵνα ἐκ τῶν ἐπαγομένων τὴν ἐπίτασιν ἴδῃς τῆς πονηρίας τοῦ τὴν γύμνωσιν ἐκπομπεύσαντος.
Καὶ εἶδε φησὶ Χὰμ ὁ πατὴρ Χαναὰν τὴν γύμνωσιν τοῦ πατρὸς αὐτῶν καὶ ἐξελθὼν ἀνήγγειλε τοῖς δυσὶν ἀδελφοῖς αὐτοῦ ἔξω.
Τάχα εἰ καί τινες ἕτεροι ἦσαν κἀκείνοις ἂν ἐμήνυσε τὴν τοῦ πατρὸς ἀσχημοσύνην τοσαύτη ἦν τοῦ παιδὸς ἡ μοχθηρία.
Διὰ γὰρ τοῦτο ἵνα μάθῃς ὅτι ἄνωθεν καὶ ἐξ ἀρχῆς διεφθαρμένος ἦν τὴν γνώμην οὐχ ἁπλῶς εἶπεν ἡ Γραφὴ ὅτι εἶδε Χὰμ τὴν γύμνωσιν τοῦ πατρὸς αὐτοῦ ἀλλὰ τί Καὶ εἶδε Χὰμ ὁ πατὴρ Χαναάν.
Τίνος ἕνεκεν εἰπέ μοι καὶ ἐνταῦθα τοῦ υἱοῦ λέγει τὴν προσηγορίαν Ἵνα μάθῃς ὅτι ἀκρατής τις ἦν καὶ ἀκόλαστος καὶ ἀπὸ τῆς αὐτῆς γνώμης ἀφ' ἧς ἐν τοσαύτῃ καταστάσει παιδοποιεῖν ἠνέσχετο ἀπὸ τῆς αὐτῆς καὶ νῦν εἰς τὸν γεγεννηκότα ἐξύβρισε.
Καὶ ἐξελθὼν φησὶν ἀνήγγειλε τοῖς δυσὶν ἀδελφοῖς αὐτοῦ ἔξω.
Ὅρα μοι ἐνταῦθα ἀγαπητὲ πῶς οὐκ ἐν τῇ φύσει τὰ τῆς κακίας ἔγκειται ἀλλ' ἐν τῇ γνώμῃ καὶ ἐν τῇ προαιρέσει.
Ἰδοὺ γὰρ ἀμφότεροι τῆς αὐτῆς φύσεως καὶ ἀδελφοὶ τὸν αὐτὸν ἔσχον πατέρα τῶν αὐτῶν ἀπήλαυσαν ὠδίνων τῆς αὐτῆς ἐπιμελείας ἔτυχον ἀλλ' οὐ τὴν αὐτὴν προαίρεσιν ἐπεδείξαντο ἀλλ' ὁ μὲν πρὸς τὴν κακίαν ἐξώλισθεν οἱ δὲ τὴν ὀφειλομένην τῷ πατρὶ τιμὴν ἀπένειμαν.
Ἴσως δὲ καὶ ἐπεμβαίνων τῇ τοῦ πατρὸς ἀσχημοσύνῃ καὶ κωμῳδῶν τὸ γεγονὸς ἐξήγγειλε καὶ οὐκ ἤκουσε σοφοῦ τινος λέγοντος Μὴ δοξάζου ἐν ἀτιμίᾳ πατρός σου.
Ἀλλ' οἱ ἀδελφοὶ οὐχ οὕτως ἀλλὰ τί Ταῦτα ἀκούσαντες Λαβόντες φησὶ Σὴμ καὶ Ἰάφεθ τὸ ἱμάτιον ἐπέθεντο ἐπὶ τὰ δύο νῶτα αὐτῶν καὶ ἐπορεύθησαν ὀπισθοφανῶς καὶ συνεκάλυψαν τὴν γύμνωσιν τοῦ πατρὸς αὐτῶν καὶ τὸ πρόσωπον αὐτῶν ὀπισθοφανὲς καὶ τὴν γύμνωσιν τοῦ πατρὸς αὑτῶν οὐκ εἶδον.
Εἶδες εὐγνωμοσύνην παίδων Ὁ μὲν καὶ ἐξεπόμπευσεν οἱ δὲ οὐδὲ ἰδεῖν ἀνέχονται ἀλλ' ὀπισθοφανῶς βαδίζουσιν ἵνα ὀρθῶς βαδίσαντες συγκαλύψωσι τοῦ πατρὸς τὴν γύμνωσιν.
Καὶ ὅρα αὐτῶν μετὰ τῆς πολλῆς εὐγνωμοσύνης καὶ τὴν ἐπιείκειαν.
Οὔτε γὰρ ἐπιτιμῶσιν οὔτε ἐπιπλήττουσι τῷ ἀδελφῷ ἀλλ' ἀκούσαντες ἑνὸς μόνου γίνονται τοῦ τὴν διόρθωσιν ταχεῖαν ποιήσασθαι καὶ τὰ εἰς τιμὴν τοῦ γεγεννηκότος συντείνοντα ἐπιδείξασθαι.
Καὶ τὸ πρόσωπον αὐτῶν φησὶν ὀπισθοφανὲς καὶ τὴν γύμνωσιν τοῦ πατρὸς αὐτῶν οὐκ εἶδον.
Πολλὴ τῶν παίδων ἡ εὐλάβεια καὶ ταύτην ἡμῖν δείκνυσιν οὐ τὸ σκεπάσαι μόνον ἀλλὰ καὶ μὴ ἀνασχέσθαι ἰδεῖν.
Παιδευθῶμεν τοίνυν καὶ ἐντεῦθεν καὶ ἐξ ἀμφοτέρων κερδάνωμεν καὶ τούτους μὲν μιμώμεθα ἐκείνου δὲ τὸν ζῆλον φεύγωμεν.
Εἰ γὰρ γύμνωσιν αἰσθητὴν ὁ ἐκπομπεύσας κατάρας ἑαυτὸν ὑπεύθυνον κατέστησε καὶ τῆς ὁμοτιμίας τῶν ἀδελφῶν ἐκπεσὼν δουλεύειν αὐτοῖς κατεδικάσθη εἰ καὶ μὴ αὐτὸς ἐκεῖνος ἀλλ' οἱ ἐξ αὐτοῦ πάντες τί πείσονται οἱ τὰ ἁμαρτήματα τῶν ἀδελφῶν ἐκπομπεύοντες καὶ οὐ μόνον οὐ περιστέλλοντες ἀλλὰ καὶ μειζόνως αὐτὰ ποιοῦντες κατάδηλα καὶ πολλὰ ἐκ τούτου ἐργαζόμενοι τὰ ἁμαρτήματα Ὅταν γὰρ δημοσιεύσῃς τοῦ ἀδελφοῦ τὸ πταῖσμα οὐ μόνον ἐκεῖνον ἀναισχυντότερον καὶ ὀκνηρότερον εἰργάσω ἴσως πρὸς τὴν ἐπάνοδον τῆς ἀρετῆς ἀλλὰ καὶ τοὺς ἀκούοντας ῥᾳθυμοτέρους κατέστησας καὶ πρὸς ἀπόνοιαν ἤλειψας καὶ οὐ τοῦτο μόνον ἀλλ' ὅτι καὶ βλασφημεῖσθαι τὸν Θεὸν παρεσκεύασας.
Τοῦτο δὲ ὅσην προξενεῖ τὴν κόλασιν τοῖς τὴν αἰτίαν παρέχουσιν οὐδεὶς ἀγνοεῖ.
Φύγωμεν τοίνυν παρακαλῶ τοῦ Χὰμ τὸν ζῆλον μιμησώμεθα δὲ τῶν εὐγνωμόνων τούτων παίδων τὴν αἰδῶ ἣν περὶ τὴν γύμνωσιν τοῦ πατρὸς ἐπεδείξαντο καὶ οὕτω τὰ τῶν ἀδελφῶν συσκιάζωμεν ἁμαρτήματα οὐχ ἵνα εἰς ῥᾳθυμίαν αὐτοὺς παιδοτριβήσωμεν ἀλλ' ἵνα ταύτῃ μάλιστα πλείονα αὐτοῖς ἀφορμὴν παράσχωμεν τοῦ ταχέως τῆς λύμης ἐκείνης ἀπαλλαγῆναι καὶ πρὸς τὸν τῆς ἀρετῆς δρόμον ἐπανελθεῖν.
Ὥσπερ γὰρ τὸ μὴ πολλοὺς ἔχειν μάρτυρας τῶν οἰκείων πλημμελημάτων εὐκολωτέραν κατασκευάζει τῷ νήφοντι τὴν ἐπάνοδον οὕτως ἐπειδὰν ἀπερυθριάσῃ ψυχὴ καὶ ἴδῃ ὅτι οὐδένα λέληθε τὰ πονηρὰ διαπραττομένη οὐκ εὐκόλως ἀποστῆναι ἀνέχεται ἀλλὰ καθάπερ εἰς ὕλην τινὰ καὶ βυθὸν ἐμπεσοῦσα καὶ ὑπὸ μυρίων κυμάτων κάτω παρελκομένη δυσκόλως ἀνανεῦσαι δυνήσεται εἰς ἀπόγνωσιν λοιπὸν ἐμπεσοῦσα καὶ πρὸς τὴν ἐπάνοδον ἀπαγορεύουσα.
Διὰ τοῦτο παρακαλῶ μήτε ἐκπομπεύωμεν τὰ τῶν πλησίον σφάλματα καὶ ἐπειδὰν παρ' ἑτέρων ταῦτα μάθωμεν μὴ ἐπειγώμεθα ὥστε τὴν γύμνωσιν ἰδεῖν ἀλλὰ καθάπερ οὗτοι οἱ εὐγνώμονες παῖδες συγκαλύπτωμεν συσκιάζωμεν τῇ παραινέσει ταῖς συμβουλαῖς καταπεπτωκυῖαν τὴν ψυχὴν ἀνορθοῦν σπουδάζωμεν τῆς φιλανθρωπίας τοῦ Θεοῦ τὸ μέγεθος διδάσκοντες τῆς ἀγαθότητος αὐτοῦ τὴν ὑπερβολὴν τῆς εὐσπλαγχνίας τὸ ἄμετρον ἵνα μείζονος ἤπερ οὗτοι εὐλογίας ἀπολαύσωμεν παρὰ τοῦ τῶν ὅλων Θεοῦ τοῦ βουλομένου Πάντας ἀνθρώπους σωθῆναι καὶ εἰς ἐπίγνωσιν ἀληθείας ἐλθεῖν τοῦ μὴ βουλομένου Τὸν θάνατον τοῦ ἁμαρτωλοῦ ὡς τὸ ἐπιστρέψαι καὶ ζῇν αὐτόν.
Καὶ τὴν γύμνωσιν φησὶ τοῦ πατρὸς αὐτῶν οὐκ εἶδον.
Ὅρα πῶς ἄνωθεν καὶ ἐξ ἀρχῆς ταῦτα ἐν τῷ νόμῳ τῷ γραπτῷ πρὸς διδασκαλίαν τοῦ τῶν ἀνθρώπων γένους νενομοθετημένα προλαβόντες ἀπὸ τοῦ ἐν τῇ φύσει κειμένου νόμου ἐπλήρουν καὶ ὅπερ ὁ νόμος ἔλεγε Τίμα τὸν πατέρα σου καὶ τὴν μητέρα σου ἵνα εὖ σοι γένηται καὶ Ὁ κακολογῶν πατέρα ἢ μητέρα θανάτῳ τελευτάτω τοῦτο ἤδη διὰ τῶν ἔργων ἐπληροῦτο.
Εἶδες πῶς προλαβοῦσα ἡ φύσις ἀρκοῦσαν εἶχε διδασκαλίαν Ἐξένηψε δὲ φησὶ Νῶε ἀπὸ τοῦ οἴνου καὶ ἔγνω ὅσα ἐποίησεν αὐτῷ ὁ υἱὸς αὐτοῦ ὁ νεώτερος.
Ἐξένηψε δὲ φησίν.
Ἀκουέτωσαν οἱ ἐν τοῖς συμποσίοις διημερεύοντες τοῦ ὀλίσθου τὸ μέγεθος καὶ φυγέτωσαν τὴν ἐκ τῆς μέθης λύμην.
Ἐξένηψε δὲ φησίν.
Τί ἐστιν Ἐξένηψεν Ὅπερ ἡμῖν ἔθος περὶ τῶν μεμηνότων λέγειν ἐπειδὰν ἐν ἐκστάσει γένωνται ὅτι ὁ δεῖνα ἐξένηψεν ἀπὸ τοῦ δαίμονος καὶ ἀπηλλάγη τῆς ἐκείνου τυραννίδος τοῦτο καὶ ἐνταῦθα ἔφησεν ἡ Γραφή.
Ἀληθῶς γὰρ ἡ μέθη αὐθαίρετός ἐστι δαίμων καὶ χαλεπώτερον ἐκείνου σκοτοῖ τὸν λογισμὸν καὶ πάσης εὐγνωμοσύνης ἀποστερεῖ τὸν ἁλόντα.
Τὸν μὲν γὰρ δαιμονιῶντα πολλάκις ὁρῶντες καὶ ἐλεοῦμεν καὶ συναλγοῦμεν καὶ πολλὴν περὶ αὐτὸν τὴν συμπάθειαν ἐπιδεικνύμεθα ἐπὶ δὲ τοῦ μεθύσου τὸ ἐναντίον ἐργαζόμεθα ἀγανακτοῦμεν δυσχεραίνομεν μυρία ἐπαρώμεθα.
Τίνος ἕνεκεν καὶ διὰ τί Ὅτι ἐκεῖνος μὲν ὑπὸ τοῦ πονηροῦ δαίμονος ἐλαυνόμενος ἄκων διαπράττεται ἅπερ ἂν διαπράξηται κἂν λακτίσῃ κἂν διαῤῥήξῃ χιτωνίσκον κἂν αἰσχρά τινα φθέγξηται συγγνώμης ἀξιοῦται ὁ δὲ μεθύων καὶ ὅπερ ἂν ἐπιδείξηται οὐκ ἂν ἔσται συγγνώμης ἄξιος ἀλλὰ καὶ οἰκείους καὶ φίλους καὶ γείτονας καὶ πάντας ἔχει σφοδροὺς κατηγόρους ἐπειδὴ οἴκοθεν ἀπὸ προαιρέσεως τὴν κακίαν μετελήλυθε καὶ τῇ τυραννίδι τῆς μέθης ἑαυτὸν ἐξέδωκε.
Καὶ ταῦτα λέγω οὐχ ἵνα τοῦ δικαίου κατηγορήσω πολλὰ γὰρ ἦν τὰ τὴν συγγνώμην αὐτῷ παρέχοντα καὶ μετὰ τῶν ἄλλων ἁπάντων τὸ μηκέτι τοῖς αὐτοῖς περιπεσεῖν ὅπερ μέγιστον ἂν εἴη δεῖγμα καὶ τοῦ προτέρου ἁμαρτήματος ὅτι ἐξ ἀγνοίας ἀλλ' οὐχ ὑπὸ ῥᾳθυμίας τοῦτο ὑπέμεινεν.
Εἰ γὰρ ἀπὸ ῥᾳθυμίας τοῦτο ὑπέμεινεν ἐχρῆν ἄρα καὶ πάλιν αὐτὸν ἁλῶναι τῷ πάθει ἀλλ' οὐκέτι τοῦτο πέπονθεν.
Εἰ γὰρ καὶ πάλιν τὸ αὐτὸ ὑπέμεινεν οὐκ ἂν ἡ Γραφὴ παρεσιώπησεν ἀλλ' ἐγνώρισεν ἂν ἡμῖν.
Εἷς γάρ ἐστι σκοπὸς καὶ εἷς ὅρος τῆς θείας Γραφῆς τὸ μηδὲν παραλιπεῖν τῶν γεγονότων ἀλλὰ μετὰ ἀληθείας ἡμᾶς διδάσκειν.
Οὔτε γὰρ φθόνῳ τινὶ τὰς ἀρετὰς τῶν δικαίων παρατρέχει οὔτε χάριτι πάλιν τὰ ἁμαρτήματα συσκιάζει ἀλλ' ἅπαντα εἰς μέσον ἡμῖν προτίθησιν ἵν' ὑπογραμμόν τινα καὶ διδασκαλίαν ἔχωμεν καὶ ἐπειδὰν καὶ ἡμεῖς διὰ ῥᾳθυμίαν ἁλῶμέν τινι πταίσματι ἀσφαλιζώμεθα μὴ πάλιν τῷ αὐτῷ περιπεσεῖν.
Οὐ γὰρ οὕτω τὸ ἁμαρτεῖν χαλεπὸν ὡς τὸ ἁμαρτήματι ἐπιμένειν.
Μὴ τοίνυν τοῦτο ἴδῃς ὅτι ἐμεθύσθη ὁ δίκαιος ἀλλ' ὅτι οὐκ ἔτι τοῦτο πέπονθεν.
Ἀλλ' ἐννόει μοι τοὺς καθ' ἑκάστην ἡμέραν ἐν ταῖς οἰνοφλυγίαις καταδαπανωμένους καὶ ἐφ' ἑκάστης σχεδὸν εἰπεῖν ἀποθνήσκοντας καὶ ἐπειδὰν εἰς αἴσθησιν ἔλθωσιν οὐδὲ οὕτω φεύγοντας τὴν ἐκεῖθεν λύμην ἀλλ' ὡς ἔργον τι τοῦτο καὶ ἀνδρείαν μεταδιώκοντας.
Πάλιν δὲ κἀκεῖνο ἄν τις ἐννοήσειεν ὅτι δίκαιος οὗτος εἰ καὶ ὑπὸ ἀπειρίας καὶ τοῦ μὴ εἰδέναι τὰ μέτρα τῆς μεταλήψεως πιὼν ἐμεθύσθη ἀλλ' ὅμως δίκαιος ὢν καὶ πολλὰ ἔχων κατορθώματα συσκιάζειν ἠδύνατο τὸ συμβὰν ἁμάρτημα ἡμεῖς δὲ ὅταν καὶ ὑφ' ἑτέρων μυρίων ὦμεν πολιορκούμενοι παθῶν καὶ μετ' ἐκείνων καὶ ὑπὸ τῆς μέθης ἑαυτοὺς καταβαπτίζωμεν ποίαν ἕξομεν παραμυθίαν εἰπέ μοι τίς δὲ ἡμᾶς ἀξιώσει συγγνώμης οὐδὲ ὑπὸ τῆς πείρας αὐτῆς σωφρονιζομένους Ἐξένηψε δὲ φησὶ Νῶε ἀπὸ τοῦ οἴνου καὶ ἔγνω ὅσα ἐποίησεν αὐτῷ ὁ υἱὸς αὐτοῦ ὁ νεώτερος.
Πόθεν ἔγνω Ἴσως οἱ ἀδελφοὶ ἐγνώρισαν οὐχὶ τὸν ἀδελφὸν διαβαλεῖν βουλόμενοι ἀλλὰ τὸ πρᾶγμα ὡς ἐγένετο διδάσκοντες ἵνα κατάλληλον ἐκεῖνος τῷ τραύματι τὴν βοήθειαν δέξηται.
Καὶ ἔγνω φησὶ Νῶε ὅσα ἐποίησεν αὐτῷ ὁ υἱὸς αὐτοῦ ὁ νεώτερος.
Τί ἐστιν Ὅσα ἐποίησεν Ἀντὶ τοῦ μέγα καὶ ἀφόρητον.
Ἐννόησον γὰρ ὅτι ἔσω ἐν τῇ οἰκίᾳ θεασάμενος τὴν ἀσχημοσύνην δέον συγκαλύψαι ὁ δὲ ἐξελθὼν ἐξεπόμπευσε καὶ εἰς κωμῳδίαν καὶ εἰς χλευασίαν τὸν πατέρα ὅσον τὸ ἑαυτῷ ἧκον ἐνέβαλε καὶ ἐβούλετο καὶ τοὺς ἀδελφοὺς κοινωνοὺς λαβεῖν τῆς μοχθηρᾶς προαιρέσεως καὶ δέον μέλλοντα ἀπαγγέλλειν κἂν ἔσω ἐπὶ τῆς οἰκίας αὐτοὺς καλέσαι καὶ οὕτως ἐξειπεῖν τὴν γύμνωσιν ὁ δὲ ἐξῆλθεν ἔξω ἐξεῖπε τὴν γύμνωσιν ὡς εἰ καὶ πλῆθος ἑτέρων παρῆν κἀκείνους μάρτυρας ἂν ἐποιήσατο τῆς ἀσχημοσύνης τοῦ πατρός.
Διὰ τοῦτό φησιν Ὅσα ἐποίησε τουτέστι τὴν ὕβριν εἰς τὸν πατέρα ἐπεδείξατο ἐπελάθετο τῆς ὀφειλομένης τιμῆς παρὰ τῶν παίδων γίνεσθαι εἰς τοὺς γεγεννηκότας ἐξεπόμπευσε τὰ ἁμαρτήματα τοὺς ἀδελφοὺς ἠθέλησεν ὑποσῦραι καὶ κοινωνοὺς λαβεῖν τῆς ὕβρεως.
Ὅσα ἐποίησεν αὐτῷ φησὶν ὁ υἱὸς αὐτοῦ ὁ νεώτερος.
Καὶ μὴν οὐχ οὗτος ἦν ὁ νεώτερος δεύτερος γὰρ ἦν καὶ πρότερος τοῦ Ἰάφεθ ἀλλ' εἰ καὶ τὴν ἡλικίαν ἦν πρότερος ἐκείνου ἀλλὰ τῇ γνώμῃ νεώτερος καὶ ἡ προπέτεια αὐτὸν ἐξέβαλεν.
Ἐπειδὴ γὰρ οὐκ ἐβούλετο εἴσω τῶν οἰκείων ὅρων μεῖναι ἀπώλεσε τὴν παρὰ τῆς φύσεως αὐτῷ δεδομένην τιμήν καὶ ὥσπερ οὗτος ὅπερ εἶχεν ἀπὸ τῆς φύσεως προύδωκε τῇ μοχθηρίᾳ τῆς προαιρέσεως οὕτως ὁ Ἰάφεθ ὅπερ οὐκ εἶχεν ἀπὸ τῆς φύσεως τοῦτο προσέλαβεν ἀπὸ τῆς ὑγιοῦς γνώμης.
Εἶδες πῶς οὐδὲν ἁπλῶς οὐδὲ ὡς ἔτυχέν ἐστιν εὑρεῖν κείμενον ἐν τῇ θείᾳ Γραφῇ Ὅσα ἐποίησεν αὐτῷ φησὶν ὁ υἱὸς αὐτοῦ ὁ νεώτερος.
Καὶ εἶπεν Ἐπικατάρατος Χαναὰν παῖς οἰκέτης ἔσται τοῖς ἀδελφοῖς αὐτοῦ.
Ἰδοὺ ἐφθάσαμεν εἰς τὸ ζήτημα τὸ πανταχοῦ περιφερόμενον.
Πολλῶν γὰρ ἔστιν ἀκοῦσαι λεγόντων τίνος ἕνεκεν τοῦ πατρὸς ἡμαρτηκότος καὶ τὴν γύμνωσιν ἐξαγγείλαντος ὁ παῖς τὴν κατάραν δέχεται Διὸ παρακαλῶ μετὰ ἀκριβείας ἀκούσατε καὶ δέχεσθε τὴν τούτου λύσιν.
Ἐκεῖνα γὰρ ἐροῦμεν ἅπερ ἂν ἡ θεία χάρις παρασχῇ διὰ τὴν ὑμετέραν ὠφέλειαν.
Καὶ εἶπεν Ἐπικατάρατος Χαναὰν παῖς οἰκέτης ἔσται τοῖς ἀδελφοῖς αὐτοῦ.
Οὐχ ἁπλῶς οὐδὲ εἰκῆ τοῦ παιδὸς ἐμνημόνευσεν ἀλλὰ διά τινα λόγον ἐγκεκρυμμένον.
Βουλόμενος γὰρ ὁμοῦ καὶ καθάψασθαι αὐτοῦ διὰ τὸ πλημμεληθὲν καὶ τὴν ὕβριν ἣν εἰς αὐτὸν ἐπεδείξατο καὶ μήτε τῇ παρὰ τοῦ Θεοῦ ἤδη γεγενημένῃ εὐλογίᾳ λυμήνασθαι Εὐλόγησε γὰρ φησὶν ὁ Θεὸς τὸν Νῶε ἡνίκα ἐξῆλθεν ἐκ τῆς κιβωτοῦ καὶ τοὺς υἱοὺς αὐτοῦ.
Ἵνα οὖν μὴ δοκῇ τὸν ἅπαξ ὑπὸ τοῦ Θεοῦ τῆς εὐλογίας τυχόντα καταράσασθαι ἐκεῖνον μὲν τέως τὸν ὑβρικότα ἀφίησι τῷ δὲ υἱῷ τὴν κατάραν ἐπάγει.
Ναὶ ἀλλὰ καὶ τοῦτο μὲν φησὶ δείκνυσιν ὅτι διὰ τοῦτο οὐ κατηράσατο τὸν Χὰμ ἐπειδὴ τῆς παρὰ τοῦ Θεοῦ εὐλογίας ἀπήλαυσε τίνος δὲ ἕνεκεν ἐκείνου ἁμαρτόντος οὗτος δίκην δίδωσιν Οὐδὲ τοῦτο ἁπλῶς γίνεται.
Καὶ γὰρ οὐκ ἔλαττον τοῦ παιδὸς ὁ Χὰμ τὴν κόλασιν ὑπέμενε καὶ τῆς τιμωρίας τὴν αἴσθησιν ἐλάμβανεν.
Ἴστε γὰρ ἴστε πῶς πολλάκις ηὔξαντο πατέρες ὑπὲρ παίδων τιμωρίαν ὑποσχεῖν καὶ ὅπως βαρύτερον αὐτοῖς ἐστιν εἰς κολάσεως λόγον τὸ τοὺς παῖδας ὁρᾷν τιμωρουμένους ἢ ἑαυτοὺς ὑπευθύνους γεγονότας.
Ἐγένετο τοίνυν τοῦτο ἵνα καὶ οὗτος διὰ τὴν φυσικὴν φιλοστοργίαν πλείονα τὴν ὀδύνην ὑπομείνῃ καὶ ἡ τοῦ Θεοῦ εὐλογία ἀκέραιος διαμείνῃ καὶ ὁ τὴν κατάραν δεξάμενος παῖς οἰκείων ἁμαρτημάτων τίνῃ δίκας.
Εἰ γὰρ καὶ διὰ τὸ ἁμάρτημα τοῦ πατρὸς νῦν τὴν κατάραν λαμβάνει ἀλλ' ὅμως εἰκὸς ἦν δι' οἰκεῖα πλημμελήματα διδόναι δίκην.
Οὐ γὰρ διὰ τὸ ἁμάρτημα τοῦ πατρὸς μόνον τὴν κατάραν ἐδέξατο ἀλλ' ἢ ἄρα ἵνα καὶ δι' αὐτοῦ ἐκεῖνος μείζονα δῷ τὴν τιμωρίαν.
Ὅτι γὰρ οὔτε πατέρες ὑπὲρ τέκνων οὔτε τέκνα ὑπὲρ πατέρων δίκην διδόασιν ἀλλ' ἕκαστος ὑπὲρ ὧν ἐπλημμέλησε τὰς εὐθύνας ὑπέχει πολλαχοῦ ἔστιν εὑρεῖν παρὰ τῶν προφητῶν τοῦτο εἰρημένον ὥσπερ ὅταν λέγωσι Τοῦ φαγόντος τὸν ὄμφακα οἱ ὀδόντες αἱμωδιάσουσι καί Ἡ ψυχὴ ἡ ἁμαρτοῦσα αὐτὴ καὶ ἀποθανεῖται καὶ πάλιν Οὐκ ἀποθανοῦνται πατέρες ὑπὲρ τέκνων οὔτε τέκνα ὑπὲρ πατέρων.
Μηδεὶς τοίνυν ὑμῶν παρακαλῶ ἀγνοῶν τῆς θείας Γραφῆς τὸν σκοπὸν τολμάτω μέμφεσθαι τοῖς ἐγγεγραμμένοις ἀλλ' εὐγνώμονι διανοίᾳ δεχέσθω τὰ λεγόμενα καὶ θαυμαζέτω τῆς θείας Γραφῆς τὴν ἀκρίβειαν καὶ λογιζέσθω ὅσον ἁμαρτία κακόν.
Ἰδοὺ γὰρ τὸν ἀδελφὸν τὸν τῶν αὐτῶν ὠδίνων κοινωνήσαντα τὸν ἐκ τῆς αὐτῆς νηδύος ἐξελθόντα τοῦτον ἐπεισελθοῦσα ἡ ἁμαρτία δοῦλον εἰργάσατο καὶ τὴν ἐλευθερίαν ἀφελομένη εἰς τὴν ὑποταγὴν ἤγαγε καὶ γὰρ ἐντεῦθεν τὰ τῆς δουλείας ἀρχὴν ἐλάμβανε λοιπόν.
Οὐδὲ γὰρ ἦν πρὸ τούτου ἡ βλακεία αὕτη καὶ τὸ οὕτω διαθρύπτεσθαι καὶ ἑτέρων δεῖσθαι τῶν διακονουμένων ἀλλ' ἕκαστος αὐτὸς ἑαυτῷ διηκονεῖτο καὶ πολλὴ ἦν ἡ ὁμοτιμία καὶ πᾶσα ἀνωμαλία ἐκποδὼν ἦν.
Ἐπειδὴ δὲ εἰσῆλθεν ἡ ἁμαρτία ἐλυμήνατο τὴν ἐλευθερίαν καὶ διέφθειρε τὴν ἀπὸ τῆς φύσεως δεδομένην ἀξίαν καὶ τὴν δουλείαν ἐπεισήγαγεν ἵνα διηνεκὴς ᾖ διδάσκαλος καὶ νουθεσία τῷ τῶν ἀνθρώπων γένει ὥστε φεύγειν μὲν τῆς ἁμαρτίας τὴν δουλείαν πρὸς δὲ τὴν ἐλευθερίαν τῆς ἀρετῆς ἐπανιέναι.
Ὅτι γὰρ ὁ δοῦλος καὶ ὁ δεσπότης διηνεκῆ ἔχουσι τὴν ἐντεῦθεν ἐγγινομένην ὠφέλειαν εἰ βούλοιντο ἐννοείτωσαν ὁ μὲν δοῦλος ὅτι διὰ τοῦτο εἴληφε τὴν δουλείαν ἐπειδὴ ὁ Χὰμ εἰς τοσαύτην προπέτειαν ἐξώκειλε καὶ ὁ δεσπότης πάλιν λογιζέσθω ὅτι οὐχ ἑτέρωθεν ἡ ὑποταγὴ γέγονε καὶ ἡ δουλεία ἀλλ' ἢ ἀπὸ τοῦ μοχθηρὰν ἐκεῖνον ἐπιδείξασθαι γνώμην καὶ τῆς ἰσοτιμίας τῶν ἀδελφῶν ἐκπεσεῖν.
Ἀλλ' ἐὰν νήφωμεν ταῦτα τὰ διὰ τὰ ἁμαρτήματα τῶν προγόνων τῶν ἡμετέρων εἰσενεχθέντα εἰς τὸν βίον οὐδὲν ἡμᾶς λυμήνασθαι δύναται μέχρι τῶν ὀνομάτων μόνον ἱστάμενα.
Ἐπεὶ καὶ ὁ πρωτόπλαστος διὰ τὴν παράβασιν τοῦ θανάτου τὸ ἐπιτίμιον εἰσήγαγε καὶ τὸ ἐν λύπαις καὶ μόχθοις τὴν ζωὴν καταδαπανᾶσθαι καὶ οὗτος τὴν δουλείαν ἀλλὰ παραγενόμενος ὁ Δεσπότης Χριστὸς ταῦτα πάντα μέχρι τῶν ὀνομάτων αὐτῶν ἀφῆκεν εἶναι μόνον ἐὰν βουλώμεθα.
Οὔτε γὰρ ὁ θάνατος θάνατός ἐστι λοιπὸν ἀλλὰ ὄνομα μόνον ἔχει θανάτου μᾶλλον δὲ καὶ αὐτὸ τὸ ὄνομα ἀφῃρέθη.
Οὐκέτι γὰρ οὐδὲ θάνατον αὐτὸν προσαγορεύομεν ἀλλὰ κοίμησιν καὶ ὕπνον.
Διὸ καὶ αὐτὸς ὁ Χριστὸς ἔλεγε.
Λάζαρος ὁ φίλος ἡμῶν κεκοίμηται καὶ ὁ Παῦλος γράφων Θεσσαλονικεῦσι φησί Περὶ δὲ τῶν κεκοιμημένων οὐ θέλω ὑμᾶς ἀγνοεῖν ἀδελφοί.
Καὶ ἡ δουλεία πάλιν ὁμοίως ὄνομά ἐστιν ἐκεῖνος γάρ ἐστι δοῦλος ὁ τὴν ἁμαρτίαν ἐργαζόμενος.
Καὶ ὅτι καὶ ταύτην ἐξεῖλεν ὁ Χριστὸς παραγενόμενος καὶ μέχρις ὀνόματος αὐτὴν ἀφῆκεν εἶναι μᾶλλον δὲ καὶ τὴν προσηγορίαν αὐτὴν ἐξήλειψεν ἄκουε τοῦ Παύλου λέγοντος Οἱ δὲ πιστοὺς ἔχοντες δεσπότας μὴ καταφρονείτωσαν ὅτι ἀδελφοί εἰσιν.
Ὁρᾷς πῶς ἐπεισελθοῦσα ἡ ἀρετὴ εἰς τὴν τῆς ἀδελφότητος συγγένειαν ἤγαγε τοὺς πρότερον τῷ ὀνόματι τῆς δουλείας ὑπευθύνους ὄντας.
Καὶ ἔσται φησὶ Χαναὰν παῖς οἰκέτης τοῖς ἀδελφοῖς αὐτοῦ.
Οὐκ ἐχρήσω φησὶν εἰς δέον τῇ τιμῇ οὐδὲ ἤνεγκας τὴν εὐπραγίαν τὴν ἀπὸ τῆς ἰσοτιμίας διὰ τοῦτο τῇ ὑποταγῇ σωφρονισθῆναί σε βούλομαι.
Τοῦτο καὶ ἐξ ἀρχῆς ἐπὶ τῆς γυναικὸς γέγονεν.
Ἐπειδὴ γὰρ ὁμότιμος τῷ ἀνδρὶ γενομένη οὐ καλῶς ἐχρήσατο τῇ δεδομένῃ τιμῇ διὰ τοῦτο ἀφῃρέθη τὴν ἐξουσίαν καὶ ἤκουσε Πρὸς τὸν ἄνδρα σου ἡ ἀποστροφή σου καὶ αὐτός σου κυριεύσει.
Ἐπειδὴ οὐκ οἶσθα φησὶ καλῶς κεχρῆσθαι τῇ ἀρχῇ μάθε καλῶς ἄρχεσθαι ἢ κακῶς ἄρχειν.
Διά τοι τοῦτο καὶ οὗτος νῦν σωφρονισμοῦ ἕνεκεν δέχεται τὸ ἐπιτίμιον καὶ διὰ τοῦ παιδὸς αὐτὸς τὴν κόλασιν ὑπομένει ἵνα μάθῃς ὅτι κἂν γηραλέος λοιπὸν ἦν ἀλλ' ἡ τιμωρία εἰς τὸν υἱὸν διαβήσεται ὅπερ πικρὰν καὶ ὀδυνηρὰν αὐτῷ τὴν ζωὴν εἰργάσατο ἐννοοῦντι ὅτι καὶ μετὰ τὴν αὐτοῦ τελευτὴν ὁ παῖς ἤμελλε δίκας τίνειν ὑπὲρ τῶν αὐτῷ πεπραγμένων.
Ὅτι γὰρ καὶ ὁ παῖς οἴκοθεν μοχθηρὸς ὑπῆρχε καὶ οἱ ἐξ ἐκείνου πάντες βδελυκτοὶ γεγόνασι πρὸς κακίαν ἀποκλίναντες ἄκουε τῆς Γραφῆς λεγούσης ἐν τάξει κατάρας Ὁ πατήρ σου Ἀμοῤῥαῖος καὶ ἡ μήτηρ σου Χετταία.
Καὶ πάλιν ἕτερός τις ἐνυβρίζων Σπέρμα Χαναὰν καὶ οὐκ Ἰούδα.
Ἀλλὰ γὰρ ἄξιον λοιπὸν ἀκοῦσαι μετὰ τὴν ἐπιτίμησιν ἣν ἐδέξατο ὁ τὴν γύμνωσιν τοῦ πατρὸς ἐκπομπεύσας τίνων ἀξιοῦνται τῶν ἀμοιβῶν οἱ τὴν τοσαύτην αἰδῶ καὶ τὴν τιμὴν ἀπονείμαντες τῷ πατρί.
Καὶ εἶπε φησὶν Εὐλογητὸς Κύριος ὁ Θεὸς τοῦ Σὴμ καὶ ἔσται Χαναὰν παῖς αὐτοῦ.
Τοῦτο ἴσως ἄν τις εἴποι οὐκ ἔστι τὸν Σὴμ εὐλογῆσαι.
Καὶ σφόδρα μὲν εὐλόγησεν αὐτόν.
Ὅταν γὰρ ὁ Θεὸς εὐχαριστεῖται καὶ εὐλογεῖται διὰ τῶν ἀνθρώπων τότε δαψιλεστέραν τὴν παρ' ἑαυτοῦ εὐλογίαν εἴωθε χορηγεῖν ἐκείνοις δι' οὓς αὐτὸς εὐλογεῖται.
Εὐλογήσας τοίνυν τὸν Θεὸν ὀφειλέτην αὐτὸν κατέστησε μείζονος εὐλογίας καὶ αἴτιος γέγονε τῷ Σὴμ πλείονος ἀμοιβῆς ἧς αὐτὸς αὐτὸν εἰ δι' ἑαυτοῦ εὐλόγησεν.
Ὥσπερ γὰρ ὅταν εὐλογῆται δι' ἡμᾶς πολλῆς ἡμᾶς ἀξιοῖ τῆς παρ' αὐτοῦ εὐνοίας οὕτω πάλιν ἐπειδὰν δι' ἡμᾶς ἕτεροι αὐτὸν βλασφημῶσι μείζων ἐντεῦθεν ἡμῖν ἡ κατάκρισις γίνεται τοῖς τὴν αἰτίαν παρεχομένοις.
Σπουδάζωμεν τοίνυν παρακαλῶ οὕτω βιοῦν καὶ τοσαύτην ἐπιδείκνυσθαι τῆς ἀρετῆς τὴν ἐπίτασιν ὡς τοὺς εἰς ἡμᾶς ὁρῶντας εὐλογίας ὕμνους ἀναφέρειν τῷ Δεσπότῃ Θεῷ.
Βούλεται γὰρ ἀγαθὸς ὢν καὶ φιλάνθρωπος δοξάζεσθαι δι' ἡμῶν οὐκ ἐπειδὴ αὐτός τι προσλαμβάνει εἰς τὴν οἰκείαν δόξαν ἀνενδεὴς γάρ ἐστιν ἀλλ' ἵνα ἀφορμὰς αὐτῷ παράσχωμεν τοῦ πλείονος ἡμᾶς ἀξιοῦν τῆς παρ' αὐτοῦ εὐνοίας.
Εὐλογητὸς Κύριος ὁ Θεὸς τοῦ Σὴμ καὶ ἔσται Χαναὰν παῖς αὐτῷ.
Ὁρᾷς πῶς πατρικὴν ἐπιδείκνυται τὴν τιμωρίαν σωφρονισμὸν οὖσαν μᾶλλον ἢ τιμωρίαν Πατὴρ γὰρ ἦν καὶ πατὴρ φιλόστοργος καὶ οὐ τὴν ἀξίαν ἐβούλετο δίκην ἐπαγαγεῖν ἀλλ' ὥστε τὴν εἰς τὸ πρόσω κακίαν ἐγκόψαι.
Διὰ τοῦτο φησὶ δουλείᾳ σε καταδικάζω ἵνα διηνεκῆ καὶ ἀνεξάλειπτον ἔχῃς τὴν ὑπόμνησιν.
Εἶτά φησι Πλατύναι ὁ Θεὸς τῷ Ἰάφεθ καὶ κατοικησάτω ἐν τοῖς σκηνώμασι τοῦ Σὴμ καὶ γενηθήτω Χαναὰν παῖς αὐτοῦ.
Μεγίστη πάλιν αὕτη ἡ εὐλογία τάχα τινὰ κεκρυμμένον ἔχουσα θησαυρόν.
Πλατύναι γὰρ φησὶν ὁ Θεὸς τῷ Ἰάφεθ.
Οὐκ ἄν τις ἁμάρτοι εἰπὼν προφητείαν εἶναι τὰς εὐλογίας τοῦ δικαίου.
Εἰ γὰρ ὁ πατὴρ αὐτοῦ οὐχ ἁπλῶς οὐδὲ εἰκῆ τὴν προσηγορίαν αὐτῷ ἐπέθηκεν ἀλλὰ προφητεύων διὰ τοῦ ὀνόματος τὸ μέλλον ἔσεσθαι κλυδώνιον πολλῷ μᾶλλον ὁ δίκαιος οὗτος οὐκ ἂν ἁπλῶς οὐδὲ μάτην τὰς εὐλογίας ἐποιήσατο.
Διὰ γὰρ τῶν εὐλογιῶν τούτων τοῦ Σὴμ καὶ τοῦ Ἰάφεθ τῶν δύο λαῶν αἰνίττεσθαι αὐτὸν οἶμαι τὴν κλῆσιν καὶ διὰ μὲν τοῦ Σὴμ τοὺς Ἰουδαίους ἐξ ἐκείνου γὰρ ὁ πατριάρχης Ἀβραὰμ καὶ τὸ τῶν Ἰουδαίων ἐπιδέδωκε γένος διὰ δὲ τοῦ Ἰάφεθ τὴν τῶν ἐθνῶν κλῆσιν.
Ὅρα γὰρ καὶ ταύτην τὴν εὐλογίαν τοῦτο προμηνύουσαν.
Πλατύναι γὰρ φησὶν ὁ Θεὸς τῷ Ἰάφεθ καὶ κατοικησάτω ἐν τοῖς σκηνώμασι τοῦ Σήμ.
Τοῦτο ἐπὶ τῶν ἐθνῶν εἰς ἔργον ἐκβεβηκὸς ὁρῶμεν.
Διὰ μὲν γὰρ τοῦ εἰπεῖν Πλατύναι τὰ ἔθνη πάντα ᾐνίξατο διὰ δὲ τοῦ εἰπεῖν Κατοικησάτω ἐν τοῖς σκηνώμασι τοῦ Σὴμ ὅτι τῶν τοῖς Ἰουδαίοις εὐτρεπισθέντων καὶ ἐκείνοις παρασκευασθέντων τὰ ἔθνη τὴν ἀπόλαυσιν ἔσχε.
Καὶ γενηθήτω Χαναὰν παῖς αὐτοῦ.
Εἶδες οἵας ἔλαβον καὶ οὗτοι τῆς εὐγνωμοσύνης τὰς ἀμοιβὰς καὶ πόσην ἐκεῖνος διὰ τῆς προπετείας ἑαυτοῦ κατεσκέδασε τὴν ἀτιμίαν.
Ταῦτα διηνεκῶς ἔχωμεν ἐπιγεγραμμένα τῇ διανοίᾳ τῇ ἡμετέρᾳ ἵνα τῶν μὲν μιμηταὶ καὶ ζηλωταὶ γενέσθαι δυνηθῶμεν τοῦ δὲ φύγωμεν τὸ μοχθηρὸν τῆς γνώμης καὶ τῆς προπετείας τὴν ὑπερβολήν.
Καὶ ἔζησε φησὶ Νῶε μετὰ τὸν κατακλυσμὸν ἔτη τριακόσια πεντήκοντα καὶ ἐγένοντο πᾶσαι αἱ ἡμέραι Νῶε ἐννακόσια πεντήκοντα ἔτη καὶ ἀπέθανε.
Μὴ νομίσῃς δὲ τοῦτο ἁπλῶς ἐκσημήνασθαι τὴν θείαν Γραφὴν ἀλλ' ὅρα καὶ ἐντεῦθεν τοῦ δικαίου τὴν ἐγκράτειαν ὅτι οὔτε ἀδείας καὶ ἀνέσεως ἀπολαύσας καὶ τοσοῦτον ἀριθμὸν ἐτῶν ἐπιζήσας μετὰ τὴν ἀπὸ τῆς κιβωτοῦ ἔξοδον παιδοποιίας ἠνέσχετο λοιπόν.
Οὐδὲ γὰρ ἐμνημόνευσεν ἡ Γραφὴ ὅτι ἑτέρους ἔσχε παῖδας πλὴν τούτων τῶν τριῶν.
Ἐντεῦθεν πάλιν λογίζου τοῦ Χὰμ τὴν πολλὴν ταύτην ἀκολασίαν ὅτι οὔτε τὸν πατέρα ὁρῶν τοσαύτην ἐπιδεικνύμενον ἐγκράτειαν ἐσωφρονίζετο ἀλλ' ἀπ' ἐναντίας τῷ γεγεννηκότι ἅπαντα διεπράττετο.
Διὸ καὶ εἰκότως ἅπαν τὸ ἐξ αὐτοῦ γένος τῇ δουλείᾳ κατεδικάζετο ἵνα χαλινὸν ἔχῃ τῆς μοχθηρᾶς προαιρέσεως.
Εἶτα ἐντεῦθεν διηγουμένη ἡ θεία Γραφὴ τοὺς ἐκ τῶν παίδων τεχθέντας φησί Χὰμ δὲ ἐγέννησε τὸν Χούς καὶ πάλιν Χοὺς δὲ ἐγέννησε τὸν Νεβρώδ.
Οὗτος ἤρξατο εἶναι γίγας ἐπὶ τῆς γῆς.
Οὗτος ἦν γίγας κυνηγὸς ἐναντίον Κυρίου.
Καί τινες μέν φασι τὸ Ἐναντίον Κυρίου ἀντὶ τοῦ ἐναντιούμενος τῷ Θεῷ ἐγὼ δὲ οὐχ ἡγοῦμαι τοῦτο αἰνίττεσθαι τὴν θείαν Γραφὴν ἀλλ' ὅτι ἰσχυρός τις ἦν καὶ ἀνδρεῖος.
Τὸ δὲ ἀπέναντι Κυρίου τοῦ Θεοῦ ἀντὶ τοῦ ὑπ' αὐτοῦ παραχθεὶς ὑπ' αὐτοῦ δεξάμενος τοῦ Θεοῦ τὴν εὐλογίαν ἢ ὅτι ἤμελλεν ὁ Θεὸς δι' αὐτοῦ θαυμάζεσθαι ὡς τοιοῦτον παραγαγὼν καὶ δείξας ἐπὶ τῆς γῆς.
Ἀλλὰ καὶ οὗτος πάλιν μιμούμενος τὸν πρόγονον καὶ οὐκ εἰς δέον χρησάμενος τοῖς τῆς φύσεως προτερήμασιν ἕτερον δουλείας ἐφεῦρε τρόπον καὶ ἄρχων καὶ βασιλεὺς γενέσθαι ἐπεχείρησε.
Βασιλεὺς γὰρ οὐκ ἂν γένοιτό ποτε μὴ ὄντων τῶν ἀρχομένων.
Αὕτη δὲ δοκεῖ μὲν μᾶλλον ἐλευθερία εἶναι δουλεία δέ ἐστι χαλεπωτάτη ἐν ἐλευθερίας τάξει ὅσῳ καὶ τῶν ἐλευθέρων κρατεῖ.
Καὶ ὅρα τὴν πλεονεξίαν ὅσα ποιεῖ ὅρα τοῦ σώματος τὴν ἰσχὺν οὐ μένουσαν ἐπὶ τῶν οἰκείων ὅρων ἀλλ' ἀεὶ τοῦ πλείονος ἐφιεμένην καὶ τῆς δόξης ὀρεγομένην.
Οὐ γὰρ ὡς προϊστάμενος αὐτῶν ὑπέταττεν ἀλλὰ καὶ πόλεις ᾠκοδόμει ἵνα ἄρχῃ τῶν πολεμίων.
Ἐκεῖθεν γὰρ φησὶν ἐκ τῆς γῆς ἐκείνης ἐξῆλθεν ὁ Ἀσσοὺρ καὶ ᾠκοδόμησε τὴν Νινευί.
Σκόπει μοι πάλιν ἐνταῦθα πῶς οὐδὲν λυμαίνεται τὴν ἡμετέραν φύσιν ἡ κακία τῶν προγόνων.
Οὗτοι γὰρ οἱ Νινευῖται οἱ τὴν τοῦ Θεοῦ φιλανθρωπίαν διὰ τῆς μετανοίας ἐπισπασάμενοι καὶ τὴν ἀπόφασιν τοῦ Δεσπότου ἀνακαλεσάμενοι οὗτοι μὲν πρότερον ἔσχον προπάτορα τὸν Χὰμ τὸν πατραλοίαν ἐκεῖνον ἔπειτα τὸν Νεβρὼδ ἄνθρωπον τύραννον καὶ αὐθάδη ἔγγονον ἐσχηκότα τὸν Ἀσσούρ.
Λέγονται δὲ ἴσως καὶ ἕτεροι γεγενῆσθαι ἐν αὐτοῖς βλᾶκες καὶ διατεθρυμμένοι καὶ τὸν ὑγρὸν καὶ διαῤῥέοντα ζῶντες βίον μέθῃ καὶ γέλωτι καὶ κώμοις καὶ χλευασίαις ἑαυτοὺς ἐκδεδωκότες ἀλλ' ἐπειδὴ ἠβουλήθησαν ἀκριβῆ τὴν μετάνοιαν ἐπιδείξασθαι οὐδὲν αὐτοὺς ἐλυμήνατο τῶν προγόνων ἡ κακία ἀλλὰ τοσαύτην ἐφελκύσαντο τὴν ἄνωθεν ῥοπὴν ὡς μέχρι τοῦ νῦν ᾄδεσθαι αὐτῶν τὸ τῆς μετανοίας κατόρθωμα.
Τούτους τοίνυν καὶ ἡμεῖς μιμησώμεθα καὶ μαθόντες ὡς οὔτε κακία προγόνων ἡμᾶς λυμαίνεται ἐὰν νήφειν βουλώμεθα οὔτε ἀρετὴ προγόνων ὠφελῆσαι ἡμᾶς τι δύναται ἐὰν ῥᾳθυμῶμεν πολλὴν σπουδὴν ποιώμεθα τῆς ἀρετῆς ἀντέχεσθαι καὶ εὐγνώμονα προαίρεσιν ἐπιδειξώμεθα ἵνα τῆς αὐτῆς εὐλογίας τῷ Σὴμ καὶ τῷ Ἰάφεθ ἀπολαύσωμεν καὶ τῆς κατάρας καὶ τῆς δουλείας ἣν ὁ Χαναὰν ἐδέξατο ἐλευθερωθῶμεν καὶ μὴ γενώμεθα δοῦλοι τῆς ἁμαρτίας ἀλλὰ τὴν ἀληθῆ ἐλευθερίαν κτησάμενοι τῶν ἀποῤῥήτων ἐκείνων ἀγαθῶν ἐπιτύχωμεν χάριτι καὶ φιλανθρωπίᾳ τοῦ Κυρίου ἡμῶν Ἰησοῦ Χριστοῦ μεθ' οὗ τῷ Πατρὶ ἅμα τῷ ἁγίῳ Πνεύματι δόξα κράτος τιμὴ νῦν καὶ ἀεὶ καὶ εἰς τοὺς αἰῶνας τῶν αἰώνων.
Ἰδοὺ πρὸς τὸ τέλος ἐφθάσαμεν λοιπὸν τῆς ἁγίας Τεσσαρακοστῆς καὶ τῆς νηστείας διηνύσαμεν τὸν πλοῦν καὶ πρὸς τὸν λιμένα λοιπὸν τῇ τοῦ Θεοῦ χάριτι κατηντήσαμεν.
Ἀλλὰ μὴ διὰ τοῦτο ῥᾳθυμήσωμεν ἀλλὰ ταύτῃ μᾶλλον πολλῷ πλείονα τὴν σπουδὴν καὶ τὴν ἀγρυπνίαν ἐπιδειξώμεθα.
Ἐπεὶ καὶ οἱ κυβερνῆται ἐπειδὰν μυρία διαβάντες πελάγη πεπληρωμένων αὐτοῖς τῶν ἱστίων καὶ τῶν φορτίων εἰς ὕψος ἐγκειμένων εἰς τὸν λιμένα εἰσιέναι μέλλωσι τότε μάλιστα πολὺν τὸν ἀγῶνα καὶ τὴν φροντίδα ἔχουσι μήπου σκοπέλῳ τινὶ ἢ πέτρᾳ προσράξαν τινὶ τὸ πλοῖον ἀνόνητον αὐτοῖς τὸν προλαβόντα πόνον γενέσθαι παρασκευάσῃ.
Οὕτω καὶ οἱ δρομεῖς ποιοῦσιν ὅταν πρὸς τὸ τέλος τῶν σταδίων φθάσωσι τότε μᾶλλον εὐτονώτερον τὸν δρόμον ἐπιδείκνυνται ὥστε τοῦ τέλους ἐπιτυχεῖν καὶ τῶν βραβείων ἀξιωθῆναι.
Καὶ ἀθληταὶ δὲ μετὰ μυρία παλαίσματα καὶ τὰς νίκας ὅταν τὴν περὶ τοῦ στεφάνου παλαίωσι πάλην πλείονα τὸν ἀγῶνα ἐπιδείκνυνται ἵνα τὸν στέφανον λαβόντες οὕτως ἐξέλθωσι.
Καθάπερ οὖν κυβερνῆται καὶ δρομεῖς καὶ ἀθληταὶ τότε μᾶλλον τούτων ἕκαστος τὴν σπουδὴν ἐπιτείνει καὶ τὴν ἀγρυπνίαν ὅταν πρὸς τῷ τέλει γένωνται τὸν αὐτὸν δὴ τρόπον καὶ ἡμᾶς προσήκει ἐπειδὴ εἰς τὴν μεγάλην ταύτην ἑβδομάδα ἐφθάσαμεν τῇ τοῦ Θεοῦ χάριτι νῦν μάλιστα καὶ τῆς νηστείας τὸν δρόμον ἐπιτεῖναι καὶ τὰς εὐχὰς εὐτονωτέρας ποιεῖσθαι καὶ πολλὴν καὶ ἀκριβῆ τὴν ἐξομολόγησιν τῶν ἡμαρτημένων ἐπιδείξασθαι καὶ τὴν περὶ τὰς ἀγαθὰς πράξεις ἐργασίαν ἐλεημοσύνην δαψιλῆ ἐπιείκειαν πραότητα τὴν ἄλλην ἅπασαν ἀρετὴν ἵνα μετὰ τούτων τῶν κατορθωμάτων εἰς τὴν κυρίαν φθάσαντες ἡμέραν τῆς παρὰ τοῦ Δεσπότου φιλοτιμίας ἀπολαύσωμεν.
Μεγάλην δὲ καλοῦμεν τὴν ἑβδομάδα οὐκ ἐπειδὴ πλέον ἔχει τὸ μῆκος τῶν ὡρῶν καὶ γάρ εἰσιν ἕτεραι πολλῷ μείζους ὥρας ἔχουσαι οὐδὲ ἐπειδὴ πλείους ἡμέρας ἔχει καὶ γὰρ ὁ αὐτὸς ἀριθμὸς καὶ ταύτῃ καὶ ταῖς ἄλλαις πάσαις.
Τίνος οὖν ἕνεκεν μεγάλην ταύτην καλοῦμεν Ἐπειδὴ μεγάλα τινὰ καὶ ἀπόῤῥητα τυγχάνει τὰ ὑπάρξαντα ἡμῖν ἐν αὐτῇ ἀγαθά.
Ἐν γὰρ ταύτῃ ὁ χρόνιος ἐλύθη πόλεμος θάνατος ἐσβέσθη κατάρα ἀνῃρέθη τοῦ διαβόλου ἡ τυραννὶς κατελύθη τὰ σκεύη αὐτοῦ διηρπάγη Θεοῦ καταλλαγὴ πρὸς ἀνθρώπους γέγονεν οὐρανὸς βάσιμος γέγονεν ἄνθρωποι τοῖς ἀγγέλοις συνεμίγησαν τὰ διεστῶτα συνήφθη ὁ φραγμὸς περιῃρέθη τὸ κλεῖθρον ἀνῃρέθη ὁ τῆς εἰρήνης Θεὸς εἰρηνοποίησε τὰ ἄνω καὶ τὰ ἐπὶ τῆς γῆς Διὰ τοῦτο τοίνυν μεγάλην τὴν ἑβδομάδα καλοῦμεν ἐπειδὴ τοσοῦτον πλῆθος δωρεῶν ἡμῖν ἐν αὐτῇ κεχάρισται ὁ Δεσπότης.
Διὰ τοῦτο πολλοὶ καὶ τὴν νηστείαν ἐπιτείνουσι καὶ ἀγρυπνίας καὶ παννυχίδας ἱερὰς καὶ ἐλεημοσύνας ἐπιδείκνυνται δεικνύντες δι' ὧν πράττουσι τὴν τιμὴν ἣν περὶ τὴν ἑβδομάδα ἔχουσιν.
Εἰ γὰρ ὁ Δεσπότης τοσαῦτα ἐν αὐτῇ ἡμῖν ἀγαθὰ ἐδωρήσατο πῶς οὐχὶ καὶ ἡμᾶς προσήκει δι' ὧν δυνάμεθα τὴν αἰδῶ καὶ τὴν τιμὴν ἐπιδείκνυσθαι Καὶ γὰρ καὶ οἱ βασιλεῖς δι' ὧν ποιοῦσι καὶ αὐτοὶ δηλοῦσιν ὅσον ἔχουσι τὸ θαῦμα τούτων τῶν σεπτῶν ἡμερῶν κελεύσαντες ἐκεχειρίαν ἅπαντας ἔχειν τοὺς τὰ πολιτικὰ οἰκονομοῦντας πράγματα καὶ τῶν δικαστηρίων τὰς θύρας ἀποκλείειν καὶ πᾶν εἶδος μάχης καὶ φιλονεικίας ἐλαύνεσθαι ἵνα μετὰ πολλῆς ἡσυχίας καὶ γαλήνης ἐξῇ πρὸς τὴν τῶν πνευματικῶν κατόρθωσιν ἐπείγεσθαι.
Καὶ οὐ τοῦτο μόνον ἀλλὰ καὶ ἑτέραν φιλοτιμίαν ἐπιδείκνυνται τοὺς τὸ δεσμωτήριον οἰκοῦντας ἀφιᾶσι τῶν δεσμῶν καὶ κατὰ δύναμιν ἀνθρωπίνην μιμοῦνται τὸν ἑαυτῶν Δεσπότην.
Καθάπερ γὰρ αὐτὸς φησὶ τοῦ χαλεποῦ δεσμωτηρίου τῶν ἁμαρτημάτων ἡμᾶς ἀνίησι καὶ τῶν μυρίων ἀγαθῶν παρέχει τὴν ἀπόλαυσιν τὸν αὐτὸν δὴ τρόπον καὶ ἡμᾶς φησὶ προσήκει οἷς δυνάμεθα μιμητὰς γενέσθαι τῆς τοῦ Δεσπότου φιλανθρωπίας.
Ἴδετε πῶς διὰ πάντων ἕκαστος ἡμῶν δείκνυσι τὴν αἰδῶ καὶ τὴν τιμὴν ἣν περὶ τὰς ἡμέρας ἔχομεν τὰς τῶν τοσούτων ἀγαθῶν προξένους ἡμῖν γεγενημένας Διὰ τοῦτο παρακαλῶ νῦν μᾶλλον εἰ καί ποτε ἄλλοτε πάντα λογισμὸν βιωτικὸν ἀπωσάμενοι καὶ τὸ τῆς διανοίας ὄμμα καθαρὸν καὶ διεγηγερμένον ἔχοντες οὕτως ἐνταῦθα παραγενώμεθα καὶ μηδεὶς εἰσιὼν εἰς τὴν ἐκκλησίαν βιωτικὰς ἐπισυρέσθω φροντίδας ἵνα ἀξίαν τῶν πόνων τὴν ἀμοιβὴν λαβὼν οὕτως οἴκαδε ἐπανέλθῃ.
Φέρε οὖν πάλιν τὴν συνήθη τράπεζαν ὑμῖν παραθῶμεν καὶ ἐκ τῶν πρόσφατον ἀναγνωσθέντων παρὰ τοῦ μακαρίου Μωϋσέως ἑστιάσωμεν ὑμῶν τὴν ἀγάπην αὐτὰ τὰ ἀνεγνωσμένα εἰς μέσον ὑμῖν προθέντες δεικνύντες τῆς θείας Γραφῆς τὴν ἀκρίβειαν.
Ἐπειδὴ γὰρ τέλος ἐπέθηκε τῇ διηγήσει τῇ κατὰ τὸν Νῶε ἐκ τοῦ Σὴμ λοιπὸν ἤρξατο τῆς γενεαλογίας καί φησι Καὶ τῷ Σὴμ ἐγεννήθησαν καὶ αὐτῷ πατρὶ πάντων τῶν υἱῶν Ἕβερ ἀδελφῷ Ἰάφεθ τοῦ μείζονος υἱοῦ.
Εἶτα τὸν κατάλογον τῶν ὀνομάτων ποιησάμενός φησι καὶ τῷ Ἕβερ ἐγεννήθησαν δύο υἱοί ὄνομα τῷ ἑνὶ Φαλὲκ ὅτι ἐν ταῖς ἡμέραις αὐτοῦ διεμερίσθη ἡ γῆ.
Σκόπει πῶς τῇ προσηγορίᾳ τοῦ τεχθέντος ἐναπέθετο τοῦ μέλλοντος ἔσεσθαι μετ' οὐ πολὺ σημείου τὴν πρόγνωσιν ἵν' ὅταν ἴδῃς εἰς ἔργον τὸ πρᾶγμα ἐξελθὸν μηκέτι ξενισθῇς ὁρῶν ἄνωθεν τοῦτο τὴν προσηγορίαν τοῦ παιδὸς προμηνύουσαν.
Μετὰ γὰρ τὸ ποιήσασθαι τῶν ἑξῆς γεγεννημένων ἐκ τούτων τὸν κατάλογον φησίν Καὶ ἦν πᾶσα ἡ γῆ χεῖλος ἓν καὶ φωνὴ μία πᾶσιν οὐ περὶ τῆς γῆς λέγουσα ἀλλὰ περὶ τοῦ τῶν ἀνθρώπων γένους ἵνα ἡμᾶς διδάξῃ ὅτι μίαν γλῶσσαν ἅπασα ἡ τῶν ἀνθρώπων εἶχε φύσις.
Καὶ ἦν πᾶσα ἡ γῆ φησὶ χεῖλος ἓν καὶ φωνὴ μία πᾶσι.
Χεῖλος ἓν τὴν λαλιάν φησι καὶ φωνὴν πάλιν τὸ αὐτὸ ἵνα εἴπῃ ὅτι ὁμόφωνοι καὶ ὁμόγλωσσοι πάντες ἦσαν.
Καὶ ὅτι περὶ λαλιᾶς εἴρηται τὸ Καὶ ἦν πᾶσα ἡ γῆ χεῖλος ἓν ἄκουε τῆς Γραφῆς ἀλλαχοῦ λεγούσης Ἰὸς ἀσπίδων ὑπὸ τὰ χείλη αὐτῶν.
Οὕτως οἶδεν ἡ Γραφὴ τῷ τοῦ χείλους ὀνόματι τὴν λαλιὰν προσαγορεύειν.
Καὶ ἐγένετο ἐν τῷ κινῆσαι αὐτοὺς ἀπὸ ἀνατολῶν εὗρον πεδίον ἐν γῇ Σενναὰρ καὶ κατῴκησαν ἐκεῖ.
Ὅρα πῶς ἡ ἀνθρωπίνη φύσις οὐκ ἀνέχεται ἵστασθαι ἐπὶ τῶν οἰκείων ὅρων ἀλλ' ἀεὶ τοῦ πλείονος ἐφιεμένη ὀρέγεται τῶν μειζόνων.
Καὶ τοῦτό ἐστιν ὃ μάλιστα ἀπόλλυσι τὸ ἀνθρώπινον γένος τὸ μὴ βούλεσθαι τῆς οἰκείας φύσεως ἐπιγινώσκειν τὰ μέτρα ἀλλ' ἀεὶ τῶν μειζόνων ἐφίεσθαι καὶ τὰ ὑπὲρ τὴν ἀξίαν φαντάζεσθαι.
Ἐντεῦθεν καὶ οἱ περὶ τὰ τοῦ κόσμου ἐπτοημένοι πράγματα ἐπειδὰν πολὺν περιβάλλωνται πλοῦτον καὶ δυναστείαν ὥσπερ ἐπιλανθανόμενοι τῆς οἰκείας φύσεως μέχρι τοσούτου εἰς ὕψος ἐπαίρεσθαι βούλονται μέχρις ἂν εἰς αὐτὸν τὸν πυθμένα κατενεχθῶσι.
Καὶ τοῦτο ἴδοι τις ἂν ἐφ' ἑκάστης συμβαῖνον ἡμέρας καὶ οὐδὲ ταύτῃ τοὺς λοιποὺς σωφρονιζομένους ἀλλὰ πρὸς βραχὺ μὲν συστελλομένους ἀθρόον δὲ πάντων λήθην ποιουμένους καὶ πάλιν τὴν αὐτὴν ἐκείνοις βαδίζοντας ὁδὸν καὶ εἰς αὐτὸν τὸν κρημνὸν καταγομένους ὅπερ καὶ νῦν ἔστιν ἰδεῖν ἐπὶ τούτων γεγονός.
Καὶ ἐγένετο ἐν τῷ κινῆσαι αὐτοὺς ἀπὸ ἀνατολῶν εὗρον πεδίον ἐν γῇ Σενναὰρ καὶ κατῴκησαν ἐκεῖ.
Ὅρα πῶς κατὰ μικρὸν ἡμᾶς διδάσκει τῆς γνώμης αὐτῶν τὸ ἄστατον.
Ἐπειδὴ εἶδον φησὶ τὸ πεδίον μεταναστάντες καὶ καταλιπόντες τὴν προτέραν οἴκησιν ἐκεῖ κατῴκησαν.
Εἶτά φησιν Εἶπεν ἕκαστος τῷ πλησίον αὐτοῦ Δεῦτε πλινθεύσωμεν πλίνθους καὶ ὀπτήσωμεν αὐτὰς πυρί.
Καὶ ἐγένετο αὐτοῖς ἡ πλίνθος εἰς λίθον καὶ ἄσφαλτος ἦν αὐτοῖς ὁ πηλός.
Καὶ εἶπον Δεῦτε καὶ οἰκοδομήσωμεν ἑαυτοῖς πόλιν καὶ πύργον οὗ ἔσται ἡ κεφαλὴ ἕως τοῦ οὐρανοῦ καὶ ποιήσωμεν ἑαυτοῖς ὄνομα πρὸ τοῦ διασπαρῆναι ἡμᾶς ἐπὶ πάσης τῆς γῆς.
Ὅρα πῶς οὐκ εἰς δέον ἐκέχρηντο τῇ ὁμοφωνίᾳ καὶ ὅτι ἡ ματαία τοῦ βίου τούτου βουλὴ γίνεται τῶν κακῶν ὑπόθεσις.
Δεῦτε φησὶ ποιήσωμεν πλίνθους καὶ ὀπτήσωμεν αὐτὰς πυρί.
Καὶ ἐγένετο αὐτοῖς ἡ πλίνθος εἰς λίθον καὶ ἄσφαλτος ἦν αὐτοῖς ὁ πηλός.
Σκόπει πόσην ἀσφάλειαν ἐπινοῆσαι βούλονται τῇ οἰκοδομῇ οὐκ εἰδότες ὅτι Ἐὰν μὴ Κύριος οἰκοδομήσῃ οἶκον εἰς μάτην ἐκοπίασαν οἱ οἰκοδομοῦντες αὐτόν.
Καὶ οἰκοδομήσωμεν φησὶν ἑαυτοῖς πόλιν οὐχ ὅτι Θεῷ ἀλλ' Ἑαυτοῖς.
Ὅρα πόση τῆς κακίας ἡ ἐπίτασις ἔναυλον ἔχοντες τὴν μνήμην τῆς πανωλεθρίας ἐκείνης ἐπὶ τοσαύτην μανίαν ἐξώκειλαν.
Καὶ οἰκοδομήσωμεν φησὶν ἑαυτοῖς πόλιν καὶ πύργον οὗ ἔσται ἡ κεφαλὴ ἕως τοῦ οὐρανοῦ.
Τῷ ὀνόματι τοῦ οὐρανοῦ ἡ θεία Γραφὴ τῆς τόλμης αὐτῶν τὴν ὑπερβολὴν ἡμῖν παραστῆσαι ἐβουλήθη.
Καὶ ποιήσωμεν φησὶν ἑαυτοῖς ὄνομα.
Εἶδες τὴν ῥίζαν τῆς κακίας Ἵνα φησὶ μνήμης διηνεκοῦς ἀπολαύσωμεν ἵνα εἰς τὸ διηνεκὲς ἔχωμεν μνημονεύεσθαι.
Τοιαύτη ἡμῶν ἔσται ἡ πρᾶξις καὶ τὸ ἔργον ὡς μηδέποτε λήθῃ παραπεμφθῆναι.
Καὶ τοῦτο ποιήσωμεν Πρὸ τοῦ διασπαρῆναι ἐπὶ προσώπου πάσης τῆς γῆς.
Ὡς ἔτι φησὶ κατὰ ταὐτόν ἐσμεν εἰς ἔργον ἀγάγωμεν τὸ δόξαν ἡμῖν ἵνα ἀδιάλειπτον μνήμην καταλίπωμεν ταῖς εἰς τὸ ἑξῆς γενεαῖς.
Εἰσὶ πολλοὶ καὶ νῦν τούτους μιμούμενοι καὶ ἀπὸ τοιούτων πράξεων μνημονεύεσθαι βουλόμενοι οἱ τὰς λαμπρὰς οἰκοδομοῦντες οἰκίας καὶ τὰ λουτρὰ καὶ τὰς στοὰς καὶ τοὺς περιπάτους.
Ἐὰν γὰρ καὶ τούτων ἕκαστον ἐρωτήσῃς τίνος ἕνεκεν πονεῖ καὶ ταλαιπωρεῖται καὶ τοσαύτην ἐπιδείκνυται χρημάτων δαπάνην εἰς οὐδὲν δέον οὐδὲν ἕτερον ἀκούσῃ ἣ ταῦτα τὰ ῥήματα ὥστε τὴν μνήμην διηνεκῶς σώζεσθαι καὶ ἀκούειν ὅτι τοῦ δεῖνος ἡ οἰκία καὶ τοῦ δεῖνος ὁ ἀγρός.
Ἀλλὰ τοῦτο οὐκ ἔστι μνήμης ἀξιοῦσθαι ἀλλὰ μᾶλλον κατηγορίας.
Εὐθέως γὰρ τοῖς λόγοις τούτοις ἐπεισέρχεται καὶ τὰ μυρίων κατηγοριῶν ἄξια ῥήματα τοῦ δεῖνος τοῦ πλεονέκτου τοῦ ἅρπαγος τοῦ χήρας καὶ ὀρφανοὺς γυμνώσαντος.
Οὐκ ἔστι τοίνυν τοῦτο μνήμης ἀπολαύειν ἀλλὰ κατηγορίαις διηνεκέσι βάλλεσθαι καὶ μετὰ θάνατον στηλιτεύεσθαι καὶ τὰς τῶν ὁρώντων γλώττας ἀκονᾷν εἰς βλασφημίαν καὶ κατηγορίαν τοῦ ταῦτα κτησαμένου.
Εἰ δὲ ὅλως μνήμης ἐρᾷς διηνεκοῦς ἐγώ σοι ὑποδείξω ὁδὸν δι' ἧς δυνήσῃ καὶ μνημονεύεσθαι διὰ παντὸς καὶ μετ' εὐφημίας πολλῆς καὶ πολλήν σοι τὴν παῤῥησίαν ἐν τῷ μέλλοντι καιρῷ παρέξεις.
Πῶς οὖν δυνήσῃ καὶ μνημονεύεσθαι καθ' ἑκάστην ἡμέραν καὶ τοῖς ἐγκωμίοις βάλλεσθαι καὶ μετὰ τὴν τῆς ζωῆς μετάστασιν Εἰ ταυτὶ τὰ χρήματα εἰς τὰς τῶν πενήτων διανείμῃς χεῖρας ἀφεὶς τοὺς λίθους καὶ τὰς μεγάλας οἰκοδομὰς καὶ τοὺς ἀγροὺς καὶ τὰ βαλανεῖα.
Αὕτη ἡ μνήμη ἀθάνατος αὕτη ἡ μνήμη μυρίων σοι θησαυρῶν πρόξενος γίνεται αὕτη ἡ μνήμη τοῦ φορτίου τῶν ἁμαρτημάτων κουφίζουσα πολλήν σοι τὴν παῤῥησίαν προξενεῖ παρὰ τῷ Δεσπότῃ.
Ἐννόησον γάρ μοι καὶ αὐτὰ τὰ ῥήματα ἅπερ ἕκαστος μέλλει λέγειν τὸν ἐλεήμονα καὶ φιλάνθρωπον τὸν ἐπιεικῆ τὸν χρηστὸν τὸν μετὰ πολλῆς δαψιλείας διανείμαντα.
Ἐσκόρπισε γὰρ φησὶν ἔδωκε τοῖς πένησιν ἡ δικαιοσύνη αὐτοῦ μένει εἰς τὸν αἰῶνα.
Τοιοῦτον γὰρ ὁ τῶν χρημάτων πλοῦτος σκορπιζόμενος μᾶλλον παραμένει συνεχόμενος δὲ καὶ ἔνδον ἀποκλειόμενος καὶ τοὺς κατέχοντας συναπόλλυσιν.
Ἐσκόρπισε γὰρ φησὶν ἔδωκε τοῖς πένησιν.
Ἀλλ' ἄκουε καὶ τῶν ἑξῆς Ἡ δικαιοσύνη αὐτοῦ μένει εἰς τὸν αἰῶνα.
Ἐν μιᾷ ἡμέρᾳ τὸν πλοῦτον ἐσκόρπισε καὶ ἡ δικαιοσύνη αὐτοῦ εἰς πάντα τὸν αἰῶνα διαμένει καὶ τὴν μνήμην ἀθάνατον ἐργάζεται.
Εἶδες μνήμην παντὶ τῷ αἰῶνι παρεκτεινομένην εἶδες μνήμην μεγάλων καὶ ἀποῤῥήτων γέμουσαν ἀγαθῶν Διὰ τοιούτων οἰκοδομῶν μνημονεύεσθαι σπουδάζωμεν.
Αἱ γὰρ διὰ τῶν λίθων οὐ μόνον ἡμᾶς οὐδὲν ὠφελῆσαι δύνανται ἀλλὰ καὶ ἀντὶ στήλης διηνεκοῦς ἡμῶν λαμπρᾷ τῇ φωνῇ καταβοῶσι.
Καὶ τὰ μὲν ἐκ τούτων ἁμαρτήματα αὐτοὶ ἔχοντες ἄπιμεν αὐτὰ δὲ καταλιπόντες ἐνταῦθα οὐδὲ τῆς ψυχρᾶς ἐκείνης καὶ ἀνονήτου παρ' αὐτῶν μνήμης ἀξιούμεθα ἀλλὰ ταῖς μὲν κατηγορίαις βαλλόμεθα ἡ δὲ προσηγορία μεθίσταται εὐθέως εἰς ἕτερον.
Καὶ γὰρ οὕτως ἔχει ἀπὸ τούτου εἰς ἕτερον μεταβαίνει καὶ ἀπ' ἐκείνου εἰς ἄλλον πάλιν.
Καὶ σήμερον μὲν ἡ οἰκία ἐλέγετο τοῦ δεῖνος αὔριον δὲ τοῦ δεῖνος καὶ μετὰ τὴν ἑξῆς πάλιν ἑτέρου.
Καὶ ἀπατῶμεν ἑκόντες ἑαυτοὺς νομίζοντες δεσποτείαν τινὰ κεκτῆσθαι οὐκ εἰδότες ὅτι μόνον τῆς χρήσεως ἀπολαύομεν καὶ ἑκόντες καὶ ἄκοντες ἑτέροις τούτων παραχωροῦμεν ὅτι γὰρ καὶ οἷς οὐ βουλόμεθα τοῦτο τέως παρίημι.
Ὅλως δὲ εἰ μνήμης ἐπιθυμεῖς καὶ τοῦτό σοι περισπούδαστον ἄκουε πῶς αἱ χῆραι ἐμέμνηντο τῆς Ταβιθᾶς καὶ πῶς τὸν Πέτρον περιεστήκεισαν κλαίουσαι καὶ ἐπιδεικνύμεναι χιτῶνας καὶ ἱμάτια ὅσα ἐποίει μετ' αὐτῶν οὖσα ἡ Δορκάς.
Εἶδες οἰκοδομὰς ἐμψύχους φωνὰς ἀφιείσας καὶ τοσαύτην ἰσχὺν ἐχούσας ὡς καὶ ἀπὸ θανάτου εἰς ζωὴν ἐπαναγαγεῖν Ἐπειδὴ γὰρ περιέστησαν τὸν Πέτρον καὶ τὰ δάκρυα θερμὰ ἐξέχεαν τὴν τροφὴν καὶ τὴν χορηγίαν ἐπιζητοῦσαι ἐκβαλὼν πάντας φησὶν ὁ Πέτρος θεὶς τὰ γόνατα προσηύξατο καὶ ἀναστήσας αὐτὴν ἐφώνησε τοὺς ἁγίους καὶ τὰς χήρας καὶ παρέστησεν αὐτὴν ζῶσαν.
Εἰ βούλει μνημονεύεσθαι καὶ εἰ δόξης ἀληθοῦς ἐρᾷς ταύτην μίμησαι καὶ τοιαύτας οἰκοδομὰς ἐργάζου μὴ περὶ τὴν ἄψυχον ὕλην καταδαπανώμενος ἀλλὰ περὶ τοὺς ὁμογενεῖς πολλὴν τὴν φιλοτιμίαν ἐπιδεικνύμενος.
Αὕτη ἡ μνήμη ἐπαινετὴ καὶ πολὺ τὸ κέρδος φέρουσα.
Ἀλλὰ πάλιν ἐπὶ τὸ προκείμενον ἐπανέλθωμεν καὶ ἴδωμεν τῶν τότε ἀνδρῶν τὴν τόλμαν.
Τὰ γὰρ ἐκείνων πάθη ἡμῖν εἰ βουλοίμεθα νήφειν σωφρονισμὸς γενήσεται.
Καὶ οἰκοδομήσωμεν ἑαυτοῖς φησὶ πόλιν καὶ πύργον οὗ ἔσται ἡ κεφαλὴ ἕως τοῦ οὐρανοῦ καὶ ποιήσωμεν ἑαυτοῖς ὄνομα πρὸ τοῦ διασπαρῆναι ἐπὶ τῆς γῆς.
Ὁρᾷς πῶς πανταχοῦ τῆς ἑαυτῶν γνώμης τὴν διαφθορὰν ἐπιδεικνύουσι.
Καὶ οἰκοδομήσωμεν φησὶν ἑαυτοῖς πόλιν καὶ πάλιν Ποιήσωμεν ἑαυτοῖς ὄνομα.
Ἀλλ' ὅρα καὶ μετὰ τοσαύτην πανωλεθρίαν πάλιν πῶς οὐκ ἐλάττοσι κακοῖς ἐπιχειροῦσι.
Τί οὖν ἵνα γενήσηται πῶς ἵνα ἀναχαιτισθῶσι τῆς μανίας Ὑπέσχετο μηκέτι ποιήσειν κατακλυσμὸν τὴν οἰκείαν φιλανθρωπίαν μιμούμενος οὗτοι δὲ οὐδὲ ταῖς τιμωρίαις ἐσωφρονίσθησαν οὔτε ταῖς εὐεργεσίαις βελτίους ἐγένοντο.
Διὸ ἄκουε τῶν ἑξῆς ἵνα μάθῃς τῆς ἀφάτου φιλανθρωπίας τοῦ Θεοῦ τὸ μέγεθος Καὶ κατέβη φησὶ Κύριος ὁ Θεὸς ἰδεῖν τὴν πόλιν καὶ τὸν πύργον ὃν ᾠκοδόμουν οἱ υἱοὶ τῶν ἀνθρώπων.
Ὅρα πῶς ἀνθρωπίνως ἡ Γραφὴ διαλέγεται.
Καὶ κατέβη φησὶ Κύριος ὁ Θεός οὐχ ἵνα ἀνθρωπίνως νοήσωμεν ἀλλ' ἵνα διὰ τούτου παιδευώμεθα μηδέποτε καταψηφίζεσθαι ἁπλῶς τῶν ἀδελφῶν τῶν ἡμετέρων μήτε ἐξ ἀκοῆς καταδικάζειν ἐὰν μὴ πρότερον πολλὴν δεξώμεθα τὴν πληροφορίαν.
Πάντα γὰρ τὰ παρὰ τοῦ Θεοῦ διὰ τοῦτο γίνεται καὶ τοσαύτῃ κέχρηται τῇ συγκαταβάσει πρὸς διδασκαλίαν τῆς τῶν ἀνθρώπων φύσεως.
Καὶ κατέβη φησὶ Κύριος ὁ Θεὸς ἰδεῖν τὴν πόλιν καὶ τὸν πύργον.
Ὅρα αὐτὸν οὐκ ἐκ προοιμίων ἀναστέλλοντα αὐτῶν τὴν μανίαν ἀλλὰ πολλῇ τῇ μακροθυμίᾳ κεχρημένον καὶ ἀναμένοντα εἰς ἔργον αὐτοὺς ἀγαγεῖν τὴν πονηρίαν ἅπασαν καὶ τότε ἐκκοπῆναι τὴν ἐπιχείρησιν.
Ἵνα γὰρ μή τινι ἐξῇ λέγειν ὅτι ἐβουλεύσαντο μὲν οὐκ ἤγαγον δὲ εἰς ἔργον τὰ δόξαντα ἀναμένει πληρῶσαι αὐτοὺς τὰ βουλευθέντα καὶ τότε δεῖξαι αὐτοῖς ὡς ἀνοήτοις ἐπιχειροῦσι.
Καὶ κατέβη φησὶ Κύριος ὁ Θεὸς ἰδεῖν τὴν πόλιν καὶ τὸν πύργον ὃν ᾠκοδόμησαν οἱ υἱοὶ τῶν ἀνθρώπων.
Ὅρα φιλανθρωπίας ὑπερβολήν.
Συνεχώρησε καμεῖν αὐτοὺς καὶ ταλαιπωρηθῆναι ἵνα τῶν πραγμάτων ἡ πεῖρα διδάσκαλος αὐτοῖς γένηται.
Καὶ ἐπειδὴ εἶδεν ἀκμάζουσαν τὴν κακίαν καὶ τὴν νόσον ἐπιτεινομένην οὐκ εἰς τέλος ἀφίησιν ἀλλὰ τὴν οἰκείαν ἐνδεικνύμενος ἀγαθότητα καθάπερ ἰατρὸς ἄριστος ὁρῶν αὐτῶν αὐξανομένην τὴν νόσον καὶ τὸ ἕλκος ἀνίατον γινόμενον ταχεῖαν ποιεῖται τὴν τομὴν ἵνα παντελῶς ἀφανίσῃ τὴν αἰτίαν τῆς νόσου.
Καὶ εἶπε φησὶ Κύριος ὁ Θεός Ἰδοὺ γένος ἓν καὶ χεῖλος ἓν πάντων ἀντὶ τοῦ φωνὴ μία καὶ γλῶσσα μία.
Καὶ τοῦτο ἤρξαντο ποιῆσαι καὶ νῦν οὐκ ἐκλείψει ἀπ' αὐτῶν πάντα ὅσα ἂν ἐπιθῶνται ποιεῖν.
Ὅρα Δεσπότου φιλανθρωπίαν.
Ἐπειδὴ μέλλει τὴν ὁρμὴν αὐτῶν ἐκκόπτειν ἀπολογίαν πρότερον συντίθησι καὶ μονονουχὶ δείκνυσιν αὐτῶν τῆς ἁμαρτίας τὸ μέγεθος καὶ τῆς ἀγνωμοσύνης τὴν ὑπερβολὴν καὶ ὅτι τῇ συμφωνίᾳ οὐκ εἰς δέον ἐχρήσαντο.
Ἰδοὺ γὰρ φησὶ γένος ἓν καὶ χεῖλος ἓν πάντων.
Καὶ τοῦτο ἤρξαντο ποιῆσαι καὶ νῦν ἐκλείψει ἀπ' αὐτῶν πάντα ὅσα ἂν ἐπιθῶνται ποιεῖν.
Τοῦτο γὰρ ἔθος αὐτῷ ἐπειδὰν μέλλῃ τιμωρίαν ἐπάγειν πρότερον δεικνύναι τῶν ἡμαρτημένων τὸ μέγεθος καὶ ὥσπερ ἀπολογίαν τινὰ συντιθέναι καὶ τότε ποιεῖσθαι τὴν διόρθωσιν.
Καὶ γὰρ ἐπὶ τοῦ κατακλυσμοῦ ἡνίκα ἤμελλε τὴν ἀπειλὴν ἐκείνην τὴν φοβερὰν ποιεῖσθαι φησὶν ἡ Γραφή Ἰδὼν δὲ Κύριος ὁ Θεὸς ὅτι ἐπληθύνθησαν αἱ κακίαι τῶν ἀνθρώπων καὶ πᾶς τις διανοεῖται ἐν τῇ καρδίᾳ αὐτοῦ ἐπιμελῶς ἐπὶ τὰ πονηρὰ ἐκ νεότητος.
Εἶδες πῶς πρότερον ἔδειξε τῆς κακίας αὐτῶν τὴν ὑπερβολὴν καὶ τότε φησὶν Ἀπαλείψω τὸν ἄνθρωπον Οὕτω καὶ νῦν Ἰδοὺ γένος ἓν καὶ χεῖλος ἓν πάντων καὶ τοῦτο ἤρξαντο ποιῆσαι.
Εἰ ὁμονοίας τοσαύτης ἀπολαύοντες καὶ ὁμοφωνίας πρὸς τοσαύτην ἐξώκειλαν μανίαν τοῦ χρόνου προϊόντος πῶς οὐχὶ χείρονα διαπράξονται Οὐκ ἐκλείψει γὰρ φησὶν ἀπ' αὐτῶν πάντα ὅσα ἂν ἐπιθῶνται ποιεῖν.
Οὐδὲν αὐτῶν τὴν ὁρμὴν ἐπισχεῖν δυνήσεται ἀλλὰ πάντα τὰ βουλευθέντα αὐτοῖς εἰς ἔργον ἀγαγεῖν σπουδάσουσιν εἰ μὴ ταχέως ὑπὲρ τῶν ἤδη τολμηθέντων δίκην δώσουσι.
Τὸ αὐτὸ καὶ ἐπὶ τοῦ πρωτοπλάστου γεγονὸς εὑρήσει τις.
Καὶ γὰρ ἐκεῖ ἡνίκα ἤμελλεν ἐκβάλλειν τῆς ἐν τῷ παραδείσῳ διαγωγῆς φησί Τίς ἀνήγγειλέ σοι ὅτι γυμνὸς εἶ Καὶ πάλιν Ἰδοὺ γέγονεν Ἀδὰμ ὡς εἷς ἐξ ἡμῶν τοῦ γινώσκειν καλὸν καὶ πονηρόν.
Καὶ νῦν μήποτε ἐκτείνῃ τὴν χεῖρα αὐτοῦ καὶ λάβῃ ἀπὸ τοῦ ξύλου τῆς ζωῆς καὶ φάγῃ καὶ ζήσεται εἰς τὸν αἰῶνα.
Καὶ ἐξαπέστειλεν αὐτὸν Κύριος ὁ Θεὸς ἐκ τοῦ παραδείσου.
Καὶ νῦν φησιν Ἰδοὺ γένος ἓν καὶ χεῖλος ἓν πάντων καὶ τοῦτο ἤρξαντο ποιῆσαι καὶ νῦν οὐ μὴ ἐκλείψῃ ἐξ αὐτῶν πάντα ὅσα ἂν ἐπιθῶνται ποιεῖν.
Δεῦτε καὶ καταβάντες συγχέωμεν αὐτῶν ἐκεῖ τὴν γλῶτταν ἵνα μὴ ἀκούσωσιν ἕκαστος τῆς φωνῆς τοῦ πλησίον.
Ὅρα πάλιν τῶν λέξεων τὴν συγκατάβασιν.
Δεῦτε φησὶ καὶ καταβάντες.
Τί βούλεται ταῦτα τὰ ῥήματα Συνεργείας δεῖται ὁ Δεσπότης πρὸς τὴν διόρθωσιν ἀλλὰ συμμαχίας πρὸς τὴν τούτων καθαίρεσιν Οὐχὶ μὴ γένοιτο.
Ἀλλὰ καθάπερ ἤδη εἶπεν ἡ Γραφὴ Κατέβη Κύριος διδάσκουσα ἡμᾶς διὰ τούτου ὅτι μετὰ ἀκριβείας αὐτῶν εἶδε τῆς κακίας τὴν ὑπερβολὴν οὕτω καὶ ἐνταῦθά φησι Δεῦτε καὶ καταβάντες.
Ὡς πρὸς ὁμοτίμους δὲ πάντως ἐστὶ τουτὶ τὸ εἰρημένον Δεῦτε καὶ καταβάντες συγχέωμεν αὐτῶν τὴν γλῶτταν ἵνα μὴ ἀκούσωσιν ἕκαστος τῆς φωνῆς τοῦ πλησίον.
Καθάπερ φησὶ στήλην τινὰ διηνεκῆ τοιαύτην αὐτοῖς ἐπιτίθημι τὴν τιμωρίαν καὶ ἵνα παντὶ τῷ αἰῶνι συμπαρεκτείνηται καὶ μηδεὶς χρόνος λήθην αὐτοῖς ἐμποιήσῃ.
Ἐπειδὴ γὰρ οὐ δεόντως ἐχρήσαντο τῇ ὁμοφωνίᾳ διὰ τῆς ἑτεροφωνίας αὐτοὺς σωφρονισθῆναι βούλομαι.
Καὶ γὰρ οὕτως ἑκάστοτε εἴωθε ποιεῖν ὁ Δεσπότης.
Τοῦτο ἐξ ἀρχῆς καὶ ἐπὶ τῆς γυναικὸς ἐποίησεν οὐκ εἰς δέον ἐχρήσατο τῇ δοθείσῃ τιμῇ καὶ διὰ τοῦτο ὑπέταξεν αὐτὴν τῷ ἀνδρί.
Καὶ πάλιν ἐπὶ τοῦ Ἀδὰμ ἐπειδὴ μὴ ἐκέρδανέ τι ἐκ τῆς πολλῆς ἀνέσεως καὶ τῆς ἐν τῷ παραδείσῳ διαίτης ἀλλὰ διὰ τῆς παραβάσεως τῷ ἐπιτιμίῳ ἑαυτὸν ὑπεύθυνον κατέστησεν ἐξέβαλε αὐτὸν ἐκ τοῦ παραδείσου καὶ τὴν τιμωρίαν αὐτῷ ἐπέθηκε διηνεκῆ λέγων Ἀκάνθας καὶ τριβόλους ἀνατελεῖ σοι ἡ γῆ.
Καὶ οὗτοι τοίνυν ἐπειδὴ τιμηθέντες τῇ ὁμοφωνίᾳ εἰς κακίαν ἐχρήσαντο τῇ δοθείσῃ τιμῇ διὰ τῆς ἑτεροφωνίας ἵστησιν αὐτῶν τῆς κακίας τὴν φοράν.
Καὶ συγχέωμεν αὐτῶν φησὶ τὴν γλῶτταν ἵνα μὴ ἀκούσωσιν ἕκαστος τῆς φωνῆς τοῦ πλησίον ἵνα ὥσπερ ἡ ὁμοφωνία τὴν συνοίκησιν εἰργάζετο οὕτως ἡ διαίρεσις τῆς φωνῆς τὴν διασπορὰν αὐτοῖς κατασκευάσῃ.
Οἱ μὴ τὴν αὐτὴν ἔχοντες φωνὴν καὶ διάλεξιν πῶς ἂν ἠδύναντο κατὰ ταὐτὸ οἰκεῖν Καὶ διέσπειρεν αὐτοὺς φησὶ Κύριος ὁ Θεὸς ἐκεῖθεν ἐπὶ προσώπου πάσης τῆς γῆς καὶ ἐπαύσαντο οἰκοδομοῦντες τὴν πόλιν καὶ τὸν πύργον.
Ὅρα Δεσπότου φιλανθρωπίαν εἰς ὅσην αὐτοὺς ἐνέβαλεν ἀμηχανίαν.
Καὶ γὰρ μαινομένοις λοιπὸν ἐοίκασιν.
Ὁ μὲν ἐπέταττεν ἕτερον ὁ δὲ ἕτερον ἐπεδίδου καὶ ἀνόνητος αὐτοῖς λοιπὸν ἦν πᾶσα ἡ ἐπιχείρησις.
Διὰ Καὶ ἐπαύσαντο οἰκοδομοῦντες τὴν πόλιν καὶ τὸν πύργον.
Διὰ τοῦτο ἐκλήθη τὸ ὄνομα αὐτῆς Σύγχυσις ὅτι ἐκεῖ συνέχεε Κύριος ὁ Θεὸς τὰ χείλη πάσης τῆς γῆς καὶ ἐκεῖθεν διέσπειρεν αὐτοὺς Κύριος ὁ Θεὸς ἐπὶ πάσης τῆς γῆς.
Σκόπει πόσα γίνεται ὥστε τὴν μνήμην παντὶ τῷ αἰῶνι συμπαρεκτείνεσθαι.
Πρῶτον μὲν ἡ τῶν γλωσσῶν διαίρεσις μᾶλλον δὲ καὶ πρὸ τούτου ἡ τοῦ ὀνόματος προσηγορία τὸ Φαλὲκ γὰρ ὄνομα ὅπερ ὁ Ἕβερ ἐπέθηκε τῷ παιδὶ μερισμὸν σημαίνει.
Ἔπειτα ἡ τοῦ τόπου προσηγορία Σύγχυσις γὰρ ὁ τόπος ὠνομάσθη ὅπερ ἐστὶ Βαβυλών.
Ἔπειτα αὐτὸς ὁ Ἔβερ ἔμενε τὴν αὐτὴν ἔχων διάλεξιν ἥνπερ καὶ πρότερον ἵνα καὶ τοῦτο σημεῖον ἐναργὲς γένηται τῆς διαιρέσεως.
Εἶδες διὰ πόσων ἠβουλήθη διηνεκῆ τὴν μνήμην διασώζεσθαι καὶ μηδέποτε λήθῃ παραδοθῆναι τὸ τότε γεγενημένον Καὶ γὰρ ἐξ ἐκείνου λοιπὸν πατὴρ παιδὶ ἀνάγκην εἶχε τὴν αἰτίαν λέγειν τῆς ἑτεροφωνίας καὶ παῖς παρὰ πατρὸς μανθάνειν ἐζήτει τῆς τοῦ τόπου προσηγορίας τὴν αἰτίαν Βαβυλὼν γὰρ διὰ τοῦτο ὁ τόπος ὠνομάσθη ὅπερ ἐστὶ σύγχυσις ὅτι ἐκεῖ συνέχεε Κύριος ὁ Θεὸς τὰ χείλη πάσης τῆς γῆς καὶ ἐκεῖθεν διέσπειρεν αὐτούς.
Ἀμφότερα ἡ τοῦ τόπου προσηγορία σημαίνειν μοι δοκεῖ καὶ ὅτι τὰς γλώσσας συνέχεε καὶ αὐτόθεν τὴν διασπορὰν ὑπέμειναν.
Ἠκούσατε ἀγαπητοὶ πόθεν αὐτοῖς ἡ τῆς διασπορᾶς ὑπόθεσις γέγονε καὶ τῶν γλωττῶν ἡ διαίρεσις.
Φύγωμεν παρακαλῶ τὴν μίμησιν καὶ τοῖς παρὰ τοῦ Θεοῦ παρασχεθεῖσιν ἡμῖν εἰς δέον χρησώμεθα καὶ τὴν φύσιν τὴν ἀνθρωπίνην ἐννοοῦντες οὕτω βουλευώμεθα ὡς εἰκὸς ἀνθρώπους βουλεύσασθαι θνητοὺς τυγχάνοντας καὶ λογιζόμενοι τοῦ παρόντος βίου τὸ ἐπίκηρον καὶ ὡς βραχὺς ὁ τῆς ζωῆς ἡμῶν χρόνος πολλὴν ἑαυτοῖς παῤῥησίαν προαποθώμεθα διὰ τῆς τῶν ἀγαθῶν πράξεων ἐργασίας καὶ μὴ μόνον τῆς νηστείας τὴν ἐπίτασιν κατὰ τὰς ἡμέρας ταύτας ἐπιδειξώμεθα ἀλλὰ καὶ ἐλεημοσύνης δαψίλειαν καὶ προσευχὰς ἐκτενεῖς.
Καὶ γὰρ τῇ νηστείᾳ τὴν προσευχὴν ἀεὶ συνεζεῦχθαι δεῖ.
Καὶ ὅτι τοῦτό ἐστιν ἀληθὲς ἄκουε τοῦ Χριστοῦ λέγοντος Τοῦτο τὸ γένος οὐκ ἐκπορεύεται εἰ μὴ ἐν προσευχῇ καὶ νηστείᾳ.
Καὶ πάλιν ἐπὶ τῶν ἀποστόλων Προσευξάμενοι γὰρ φησὶ καὶ νηστεύσαντες παρέθεντο αὐτοὺς τῷ Κυρίῳ εἰς ὃν πεπιστεύκεισαν.
Καὶ πάλιν ὁ Ἀπόστολος Μὴ ἀποστερεῖτε φησὶν ἀλλήλους εἰ μὴ ἐν προσευχῇ καὶ νηστείᾳ.
Εἶδες πῶς δεῖται τῆς ἐντεῦθεν συμμαχίας ἡ νηστεία Τότε γὰρ μάλιστα καὶ μετὰ νήψεως αἱ προσευχαὶ γίνονται κουφοτέρας τῆς διανοίας τυγχανούσης καὶ οὐδενὶ βαρουμένης οὐδὲ ὑπὸ τοῦ πονηροῦ τῆς τρυφῆς φορτίου πιεζομένης.
Μέγα γὰρ ὅπλον ἡ εὐχὴ μεγάλη ἀσφάλεια μέγας θησαυρὸς μέγας λιμὴν ἄσυλον χωρίον μόνον ἐὰν νήφοντες προσίωμεν τῷ Δεσπότῃ καὶ πανταχόθεν συνάγοντες ἑαυτῶν τὴν διάνοιαν οὕτω τὴν πρόσοδον ποιώμεθα μηδεμίαν παρείσδυσιν διδόντες τῷ ἐχθρῷ τῆς σωτηρίας τῆς ἡμετέρας.
Ἐπειδὴ γὰρ οἶδεν ὅτι κατὰ τὸν καιρὸν ἐκεῖνον δυνάμεθα περὶ τῶν συνεχόντων ἡμᾶς διαλεχθέντες καὶ τὰ ἡμαρτημένα ἐξαγορεύσαντες καὶ τὰ τραύματα τῷ ἰατρῷ δείξαντες πολλῆς ἐπιτυχεῖν τῆς θεραπείας τότε μάλιστα ἐφίσταται καὶ πάντα ποιεῖ καὶ πραγματεύεται ὥστε ἐκκροῦσαι ἡμᾶς καὶ εἰς ῥᾳθυμίαν ἐμβαλεῖν.
Διὸ νήφωμεν παρακαλῶ καὶ εἰδότες αὐτοῦ τὰς ἐπιβουλὰς μάλιστα κατὰ τὸν καιρὸν ἐκεῖνον σπουδάζωμεν ὡσανεὶ παρόντα καὶ πρὸ τῶν ὀφθαλμῶν ἡμῶν ἑστῶτα ὁρῶντες οὕτως αὐτὸν διακρούεσθαι καὶ πάντα λογισμὸν διαταράττοντα ἡμῶν τὴν διάνοιαν ἀπωθεῖσθαι καὶ ὅλους ἑαυτοὺς συντείνειν καὶ ἀκριβῆ ποιεῖσθαι τὴν ἔντευξιν ἵνα μὴ μόνον ἡ γλῶττα φθέγγηται ἀλλὰ καὶ ἡ διάνοια συμβαίνῃ τοῖς λεγομένοις.
Ἐὰν γὰρ ἡ γλῶττα μὲν προφέρῃ τὰ ῥήματα ἡ δὲ διάνοια ἔξω ῥέμβηται τὰ κατὰ τὴν οἰκίαν περισκοποῦσα τὰ κατὰ τὴν ἀγορὰν φανταζομένη οὐδὲν ἡμῖν ὄφελος ἔσται τάχα δὲ καὶ πλείων ἡ κατάκρισις.
Εἰ γὰρ ἀνθρώπῳ προσιόντες τοσαύτην ἐπιδεικνύμεθα τὴν σπουδὴν ὡς μηδὲ τοὺς πλησίον παρεστῶτας πολλάκις ὁρᾷν ἀλλὰ συντείνειν ἑαυτῶν τὴν διάνοιαν κἀκεῖνον μόνον φαντάζεσθαι ᾧ προσίωμεν πολλῷ μᾶλλον ἐπὶ τοῦ Θεοῦ τοῦτο ποιεῖν ἡμᾶς χρὴ καὶ συνεχῶς καὶ ἀδιαλείπτως ταῖς προσευχαῖς προσκαρτερεῖν.
Διὰ γὰρ τοῦτο καὶ Παῦλος γράφων ἔλεγε Προσευχόμενοι ἐν παντὶ καιρῷ προσεύχεσθε καὶ ἐν πνεύματι μὴ γλώσσῃ μόνον καὶ μετὰ ἀγρυπνίας διηνεκοῦς φησὶν ἀλλὰ καὶ ἐν αὐτῇ τῇ ψυχῇ Ἐν πνεύματι.
Πνευματικὰ γὰρ φησὶν ἔστω ὑμῶν τὰ αἰτήματα νηφέτω ὁ λογισμὸς συντεινέσθω ἡ διάνοια τοῖς λεγομένοις.
Τοιαῦτα αἰτεῖσθε οἷα εἰκὸς παρὰ τοῦ Θεοῦ αἰτεῖν ἵνα καὶ τῶν αἰτουμένων ἐπιτύχητε καὶ εἰς αὐτὸ ἀγρυπνῆτε διεγηγερμένοι νήφοντες ἐγρηγορότες τὴν διάνοιαν μὴ χασμώμενοι καὶ κνώμενοι καὶ ὧδε κἀκεῖσε τὸν λογισμὸν περιαγόμενοι ἀλλὰ μετὰ φόβου καὶ τρόμου τὴν ἑαυτῶν σωτηρίαν κατεργάζεσθε.
Μακάριος γὰρ φησὶν ὃς καταπτήσσει πάντα δι' εὐλάβειαν.
Μέγα ἀγαθὸν ἡ εὐχή.
Εἰ γὰρ ἀνθρώπῳ τις διαλεγόμενος ἐναρέτῳ οὐ μικρὰν ἐξ αὐτοῦ καρποῦται τὴν ὠφέλειαν ὁ Θεῷ διαλέγεσθαι καταξιωθεὶς πόσων οὐκ ἀπολαύσεται τῶν ἀγαθῶν Ἡ γὰρ εὐχὴ διάλεξίς ἐστι πρὸς τὸν Θεόν.
Καὶ ἵνα μάθῃς ἄκουε τοῦ προφήτου λέγοντος Ἡδυνθείη τῷ Θεῷ ἡ διαλογή μου τοῦτ' ἔστιν ἡ διάλεξίς μου ἡδεῖα φανείη τῷ Θεῷ.
Μὴ γὰρ καὶ πρὶν ἢ αἰτήσωμεν οὐκ ἠδύνατο παρασχεῖν Ἀλλὰ διὰ τοῦτο ἀναμένει ἵνα ἀφορμὴν λάβῃ παρ' ἡμῶν τοῦ δικαίως ἡμᾶς ἀξιοῦν τῆς παρ' αὐτοῦ προνοίας.
Κἂν ἐπιτύχωμεν τοίνυν τῶν αἰτηθέντων κἂν μὴ ἐπιτύχωμεν παραμένωμεν τῇ αἰτήσει καὶ μὴ μόνον ἐπιτυγχάνοντες εὐχαριστῶμεν ἀλλὰ καὶ ἀποτυγχάνοντες.
Τὸ γὰρ ἀποτυχεῖν ὅταν ὁ Θεὸς βούληται οὐκ ἔλασσόν ἐστι τοῦ ἐπιτυχεῖν.
Οὐδὲ γὰρ ἴσμεν τὰ ἡμεῖς συμφέροντα ἡμῖν οὕτως ὡς αὐτὸς ἐπίσταται.
Ὥστε οὖν κἂν ἐπιτύχωμεν κἂν ἀποτύχωμεν εὐχαριστεῖν ὀφείλομεν.
Καὶ τί θαυμάζεις εἰ ἡμεῖς οὐκ ἴσμεν τὰ συμφέροντα Παῦλος ὁ τοσοῦτος καὶ τηλικοῦτος ὁ τῶν ἀποῤῥήτων ἐκείνων ἀξιωθεὶς ἠγνόει τὸ μὴ συμφέροντα αἰτῶν.
Ἐπειδὴ γὰρ ἑώρα ἑαυτὸν κυκλούμενον ὑπὸ τῶν δεινῶν καὶ τῶν ἐπαλλήλων πειρασμῶν ηὔξατο τούτων ἀπαλλαγῆναι καὶ οὐχ ἅπαξ οὐδὲ δεύτερον ἀλλὰ καὶ πολλάκις.
Τρίτον γὰρ φησὶ τὸν Κύριον παρεκάλεσα.
Τὸ δὲ Τρίτον πολλάκις παρεκάλεσε καὶ οὐκ ἐπέτυχεν.
Ἴδωμεν οὖν πῶς διετέθη.
Ἆρα μὴ ἐδυσχέρανεν ἆρα ὀκνηρότερος γέγονεν ἆρα ἐνάρκησεν Οὐχί.
Ἀλλὰ τί φησιν Εἶπεν Ἀρκεῖ σοι ἡ χάρις μου.
Ἡ γὰρ δύναμίς μου ἐν ἀσθενείᾳ τελειοῦται.
Οὐ μόνον οὐκ ἠλευθέρωσεν αὐτὸν τῶν ἐπικειμένων λυπηρῶν ἀλλὰ καὶ ἐναπομένειν αὐτὸν εἴασε.
Ναί ἀλλὰ πόθεν δῆλον ὅτι οὐκ ἐδυσχέρανεν Ἄκουε Παύλου λέγοντος ἐπειδὴ ἔμαθε τὰ δοκοῦντα τῷ Δεσπότῃ Ἥδιστα οὖν καυχήσομαι ἐν ταῖς ἀσθενείαις μου.
Οὐ μόνον φησὶ λοιπὸν ἀπαλλαγῆναι οὐκ ἐπιζητῶ ἀλλὰ καὶ μετὰ πλείονος τῆς ἡδονῆς καυχήσομαι ἐπὶ τούτοις.
Εἶδες εὐγνώμονα ψυχήν εἶδες πόθον τὸν περὶ τὸν Θεόν Ἄκουσον αὐτοῦ λέγοντος Τὸ γὰρ τί προσευξόμεθα καθὸ δεῖ οὐκ οἴδαμεν.
Οὐχ οἷόν τε φησὶν ἀνθρώπους ἡμᾶς ὄντας εἰδέναι πάντα ἀκριβῶς.
Δεῖ οὖν παραχωρεῖν τῷ δημιουργῷ τῆς ἡμετέρας φύσεως κἀκεῖνα μετὰ χαρᾶς δέχεσθαι καὶ πολλῆς τῆς ἡδονῆς ἅπερ αὐτὸς δοκιμάσει καὶ μὴ πρὸς τὴν ὄψιν τῶν γινομένων ὁρᾷν ἀλλὰ πρὸς τὰ δοκοῦντα τῷ Δεσπότῃ.
Ὁ γὰρ εἰδὼς τὸ συμφέρον μᾶλλον ἡμῶν αὐτὸς οἶδε καὶ ὅπως δεῖ τὴν σωτηρίαν τὴν ἡμετέραν μεθοδεῦσαι.
Ἡμῶν τοίνυν ἓν ἔργον ἔστω τὸ διηνεκῶς ταῖς προσευχαῖς προσκαρτερεῖν καὶ μὴ ἀσχάλλειν πρὸς τὴν βραδυτῆτα ἀλλὰ πολλὴν τὴν μακροθυμίαν ἐπιδείκνυσθαι.
Οὐδὲ γὰρ ἀνανεύων ἡμῶν πρὸς τὰς αἰτήσεις ὑπερτίθεται ἀλλὰ σοφιζόμενος ἡμῶν τὴν προσεδρίαν καὶ βουλόμενος ἡμᾶς διηνεκῶς πρὸς ἑαυτὸν ἐφέλκεσθαι.
Ἐπεὶ καὶ πατὴρ φιλόστοργος αἰτούμενος πολλάκις παρὰ τοῦ παιδὸς οὐκ ἐπινεύει οὐχὶ μὴ βουλόμενος δοῦναι ἀλλὰ τοῦ παιδὸς τὴν προσεδρίαν διὰ τούτου ἐπισπώμενος.
Ταῦτα δὲ γινώσκοντες μηδέποτε ἀπαγορεύωμεν μηδὲ διαλείπωμεν προσιόντες καὶ τὰς ἱκετηρίας ποιούμενοι.
Εἰ γὰρ τὸν ὠμὸν ἐκεῖνον καὶ ἀπηνῆ δικαστὴν καὶ μήτε τὸν Θεὸν φοβούμενον ἡ προσεδρία τῆς γυναικὸς ἐξεβιάσατο καὶ ἐξεκαλέσατο εἰς τὴν ἑαυτῆς ἀντίληψιν πόσῳ μᾶλλον ἡμεῖς εἰ βουληθείημεν ἐκείνην μιμήσασθαι τὴν γυναῖκα τὸν ἥμερον καὶ φιλάνθρωπον ἡμῶν Δεσπότην τὸν εὔσπλαγχνον καὶ ἐπιτρέχοντα ἡμῶν τῇ σωτηρίᾳ ἐκκαλεσόμεθα πρὸς τὴν οἰκείαν ἀντίληψιν Παιδεύσωμεν τοίνυν ἑαυτοὺς δυσαποσπάστως ἔχειν καὶ διηνεκῶς ταῖς προσευχαῖς προσηλῶσθαι καὶ ἐν ἡμέρᾳ καὶ ἐν νυκτὶ καὶ μᾶλλον ἐν νυκτὶ ὅτε οὐδεὶς ὁ ἐνοχλῶν ὅτε πολλὴ τῶν λογισμῶν ἡ γαλήνη ὅτε πολλὴ ἡ ἡσυχία καὶ ταραχῆς ἐκτὸς τὸ δωμάτιον οὐδενὸς ὄντος τοῦ ἐκκροῦσαι δυναμένου καὶ ἀποστῆσαι τῆς προσόδου ὅτε συνηρμένη τυγχάνουσα ἡ διάνοια πάντα μετὰ ἀκριβείας ἀναθέσθαι δύναται τῷ τῶν ψυχῶν ἰατρῷ.
Εἰ γὰρ ὁ μακάριος Δαυῒδ ὁ βασιλεὺς ὁμοῦ καὶ προφήτης ὑπὸ τοσούτων ὀχλούμενος πραγμάτων καὶ ἁλουργίδα καὶ διάδημα περικείμενος ἔλεγε Μεσονύκτιον ἐξηγειρόμην τοῦ ἐξομολογεῖσθαί σοι ἐπὶ τὰ κρίματα τῆς δικαιοσύνης σου τί ἂν εἴποιμεν ἡμεῖς οἱ τὸν ἰδιωτικὸν καὶ ἀπράγμονα βίον μετιόντες καὶ μηδὲ τὰ αὐτὰ ἐκείνῳ ποιοῦντες Ἐπειδὴ γὰρ ἐν ἡμέρᾳ πολλὰ εἶχεν αὐτὸν τὰ περισπῶντα καὶ πολὺς ἦν ὁ τῶν πραγμάτων ὄχλος καὶ πολλὴ ἡ ταραχὴ καὶ καιρὸν οὐχ ηὕρισκεν ἐπιτήδειον ἑαυτῷ πρὸς τὴν τοιαύτην πρόσοδον τὸν τῆς ἀνέσεως καιρὸν ὃν ἕτεροι ὕπνου ποιοῦνται καιρὸν ἐπὶ τῶν ἁπαλῶν στρωμάτων κατακεκλιμένοι καὶ ὧδε κἀκεῖσε περιστρεφόμενοι ὁ βασιλεὺς ὁ τοσαύτην ἀναδεδεγμένος φροντίδα προσόδου καιρὸν ἐποιεῖτο κατ' ἰδίαν τῷ Θεῷ διαλεγόμενος καὶ εἰλικρινεῖς καὶ συντεταμένας τὰς εὐχὰς ποιούμενος ἤνυεν ἅπερ ἤθελε καὶ διὰ τῶν προσευχῶν τούτων τοὺς πολέμους κατώρθου τρόπαιον ἱστὰς καὶ νίκας νίκαις συνάπτων.
Εἶχε γὰρ ὅπλον ἀχείρωτον τὴν ἄνωθεν συμμαχίαν οὐ πρὸς τοὺς παρὰ τῶν ἀνθρώπων πολέμους ἀρκέσαι δυναμένην μόνον ἀλλὰ καὶ πρὸς τὰς τῶν δαιμόνων φάλαγγας.
Τοῦτον τοίνυν καὶ ἡμεῖς μιμησώμεθα οἱ ἰδιῶται τὸν βασιλέα τὸν ἀπράγμονα καὶ ἡσύχιον βίον μετιόντες τὸν ἐν ἁλουργίδι καὶ διαδήματι τὸν τῶν μοναχῶν βίον ὑπερακοντίσαντα.
Ἄκουε γὰρ πάλιν αὐτοῦ ἀλλαχοῦ λέγοντος Ἐγενήθη τὰ δάκρυά μου ἐμοὶ ἄρτος ἡμέρας καὶ νυκτός.
Εἶδες ψυχὴν ἐν διηνεκεῖ κατανύξει τυγχάνουσαν Ἡ τροφή μου φησὶν ὁ ἄρτος μου ἡ ἑστίασίς μου οὐδὲν ἕτερον ἦν ἢ τὰ δάκρυά μου ἐν νυκτὶ καὶ ἐν ἡμέρᾳ.
Καὶ πάλιν Ἐκοπίασα ἐν τῷ στεναγμῷ μου λούσω καθ' ἑκάστην νύκτα τὴν κλίνην μου.
Τί ἐροῦμεν ἡμεῖς ἢ τί ἀπολογησόμεθα οὐδὲ τὴν ἴσην τῷ βασιλεῖ τῷ ὑπὸ τοσούτων πραγμάτων περισπωμένῳ κατάνυξιν ἐπιδείξασθαι βουλόμενοι Τί γὰρ εἰπέ μοι τῶν ὀφθαλμῶν ἐκείνων ὡραιότερον τῶν ὑπὸ τῆς συνεχείας τῶν δακρύων καθάπερ ὑπὸ μαργαριτῶν τινων κεκαλλωπισμένων Εἶδες τὸν βασιλέα καὶ ἐν νυκτὶ καὶ ἐν ἡμέρᾳ δακρύοις καὶ εὐχαῖς ἑαυτὸν ἐκδεδωκότα ὅρα καὶ τὸν τῆς οἰκουμένης διδάσκαλον ἐν δεσμωτηρίῳ καθειργμένον καὶ τοὺς πόδας ἔχοντα ἐν τῷ ξύλῳ προσδεδεμένους ἅμα τῷ Σίλᾳ καὶ διὰ πάσης τῆς νυκτὸς προσευχόμενον οὔτε ὑπὸ τῆς ὀδύνης οὔτε ὑπὸ τῶν δεσμῶν κωλυόμενον ἀλλὰ ταύτῃ μᾶλλον πολὺν καὶ θερμότερον τὸν πόθον ἐπιδεικνύμενον τὸν περὶ τὸν Δεσπότην Παῦλος γὰρ φησὶ καὶ Σίλας κατὰ τὸ μεσονύκτιον προσευχόμενοι ὕμνουν τὸν Θεόν.
Ὁ Δαυῒδ ἐν βασιλείᾳ καὶ διαδήματι δακρύοις καὶ εὐχαῖς ἅπαντα τὸν βίον κατανήλισκεν ὁ Ἀπόστολος ὁ εἰς τρίτον οὐρανὸν ἁρπαγεὶς ὁ τῶν ἀποῤῥήτων ἀξιωθεὶς μυστηρίων ἐν δεσμοῖς τυγχάνων κατὰ τὸ μέσον τῆς νυκτὸς προσευχὰς καὶ ὕμνους ἀνέφερε τῷ Δεσπότῃ καὶ ὁ βασιλεὺς μεσονύκτιον ἐξεγειρόμενος ἐξωμολογεῖτο καὶ οἱ ἀπόστολοι κατὰ τὸ μεσονύκτιον ἐκτενεῖς τὰς προσευχὰς καὶ τοὺς ὕμνους ἐποιοῦντο.
Τούτους μιμησώμεθα καὶ ἡμεῖς καὶ τῇ συνεχείᾳ τῶν προσευχῶν τειχίζωμεν ἡμῶν τὴν ζωὴν καὶ μηδὲν ἡμῖν ποτε κώλυμα γενέσθω.
Οὐδὲν γάρ ἐστιν ἡμῖν τὸ δυνάμενον ἐμποδίσαι ἐὰν νήφωμεν.
Μὴ γὰρ τόπου χρῄζομεν ἢ καιροῦ Πᾶς τόπος πᾶς καιρὸς ἐπιτήδειος ἡμῖν πρὸς τὴν τοιαύτην πρόσοδον.
Ἄκουε γὰρ πάλιν αὐτοῦ τοῦ διδασκάλου τῆς οἰκουμένης λέγοντος Ἐν παντὶ τόπῳ ἐπαίροντες ὁσίους χεῖρας χωρὶς ὀργῆς καὶ διαλογισμοῦ.
Ἂν τὴν διάνοιαν ἔχῃς καθαρεύουσαν τῶν ἀτόπων παθῶν κἂν ἐν ἀγορᾷ ᾖς κἂν ἐν οἰκίᾳ κἂν ἐν ὁδῷ κἂν ἐν δικαστηρίῳ παρεστὼς κἂν ἐν θαλάσσῃ κἂν ἐν πανδοχείῳ κἂν ἐπ' ἐργαστηρίῳ ᾖς ἑστηκὼς κἂν ὅπουπερ ἂν ᾖς δυνήσῃ τὸν Θεὸν καλέσας ἐπιτυχεῖν τῆς αἰτήσεως.
Ὅπερ εἰδότες παρακαλῶ μετὰ τῆς νηστείας καὶ τῆς προσευχῆς τὴν ἀκρίβειαν ἐπιδειξώμεθα καὶ τὴν ἐντεῦθεν συμμαχίαν ἑαυτοῖς κατασκευάσωμεν ἵνα τῆς παρ' αὐτοῦ ῥοπῆς ἀξιούμενοι καὶ τὸν παρόντα βίον εὐαρέστως αὐτῷ διανύσωμεν καὶ ἐν τῷ μέλλοντι φιλανθρωπίας τινὸς ἀξιωθῶμεν χάριτι καὶ οἰκτιρμοῖς τοῦ Κυρίου ἡμῶν Ἰησοῦ Χριστοῦ μεθ' οὗ τῷ Πατρὶ ἅμα τῷ ἁγίῳ Πνεύματι δόξα κράτος τιμὴ νῦν καὶ ἀεὶ καὶ εἰς τοὺς αἰῶνας τῶν αἰώνων.
Καὶ ἔλαβε Θάῤῥα τὸν Ἄβραμ καὶ τὸν Ναχὼρ τοὺς υἱοὺς αὐτοῦ καὶ τὸν Λὼτ τὸν υἱὸν Ἄῤῥαν τοῦ υἱοῦ αὐτοῦ καὶ τὴν Σάραν τὴν νύμφην αὐτοῦ γυναῖκα δὲ Ἄβραμ τοῦ υἱοῦ αὐτοῦ καὶ ἐξήγαγεν αὐτοὺς ἐκ τῆς χώρας τῶν Χαλδαίων πορευθῆναι εἰς γῆν τῶν Χαναναίων καὶ ἦλθεν ἕως Χαῤῥὰν καὶ κατῴκησεν ἐκεῖ.
Πολλὰς ὑμῖν ἔχω χάριτας ὅτι τε μεθ' ἡδονῆς ἐδέξασθε χθὲς τοὺς περὶ τῆς εὐχῆς λόγους καὶ ὅτι μετὰ τοσαύτης σπουδῆς συντρέχετε περὶ τὴν ἀκρόασιν.
Τοῦτο γὰρ καὶ ἡμᾶς προθυμοτέρους ἀπεργάζεται καὶ παρασκευάζει δαψιλεστέραν ὑμῖν παρατιθέναι τὴν ἑστίασιν ταύτην τὴν πνευματικήν.
Ἐπεὶ καὶ γηπόνος ἐπειδὰν ἴδῃ τὴν ἄρουραν καὶ τὰ καταβαλλόμενα σπέρματα πολλαπλάσια δεικνύουσαν καὶ κομῶντα τὰ λήϊα οὐ παύεται τὰ παρ' ἑαυτοῦ καθ' ἑκάστην εἰσφέρων καὶ τὴν προσήκουσαν ἐπιμέλειαν ποιούμενος καὶ περισκοπῶν καὶ ἐν νυκτὶ καὶ ἐν ἡμέρᾳ μή πού τι λυμήνηται τοῖς πόνοις αὐτοῦ τὸν αὐτὸν δὴ τρόπον κἀγὼ ὁρῶν ὑμῶν τὴν ἄρουραν ταύτην τὴν πνευματικὴν οὕτω θάλλουσαν καὶ τὸν πνευματικὸν τοῦτον σπόρον τοῖς τῆς διανοίας κόλποις παρακατατιθέμενον ὁμοῦ καὶ χαίρω καὶ εὐφραίνομαι καὶ πολὺν ἔχω τὸν ἀγῶνα εἰδὼς τοῦ ἐχθροῦ καὶ ἐπιβούλου τῆς σωτηρίας τῆς ἡμετέρας τὴν πονηρίαν.
Καθάπερ γὰρ οἱ κατὰ θάλατταν πειραταὶ ἐπειδὰν ἴδωσι ναῦν πολλῶν φορτίων πεπληρωμένην καὶ πλοῦτον ἄφατον ἐπαγομένην τότε μάλιστα πολλὴν τὴν ἐπιβουλὴν ἐπιδείκνυνται ὥστε πάντα καταδῦσαι τὸν φόρτον καὶ γυμνοὺς καὶ ἐρήμους τοὺς ἐμπλέοντας καταστῆσαι οὕτω δὴ καὶ ὁ διάβολος ὅταν ἴδῃ πολὺν πλοῦτον συνηγμένον πνευματικὸν καὶ προθυμίαν ζέουσαν καὶ διάνοιαν διεγηγερμένην καὶ καθ' ἑκάστην ἡμέραν τὸν πλοῦτον αὐξανόμενον δάκνεται καὶ τρίζει τοὺς ὀδόντας καὶ καθάπερ πειρατὴς οὕτω περιέρχεται μυρίας ἐπινοῶν μηχανὰς ὥστε βραχεῖάν τινα εὑρεῖν εἴσοδον καὶ γυμνοὺς καὶ ἐρήμους ἡμᾶς ἀποφῆναι καὶ συλῆσαι πάντα τὸν πλοῦτον ἡμῶν τὸν πνευματικόν.
Διά τοι τοῦτο νήφωμεν παρακαλῶ καὶ ὅσῳ ἂν τὰ τῆς περιουσίας ἡμῖν αὔξηται τῆς πνευματικῆς τοσούτῳ καὶ τὰ τῆς ἀγρυπνίας ἐπιτεινέσθω καὶ πανταχόθεν ἀποτειχίζωμεν αὐτῷ τὰς ἐφόδους καὶ διὰ τῆς ἀρίστης πολιτείας τὴν παρὰ τοῦ Θεοῦ εὔνοιαν ἐπισπασάμενοι ἀνωτέρους ἑαυτοὺς καταστήσωμεν τῶν τοῦ διαβόλου βελῶν.
Πονηρὸν γάρ ἐστι τὸ θηρίον καὶ πολυπλόκους ἔχει τὰς μηχανάς καὶ ἐπειδὰν μὴ δυνηθῇ ἐξ εὐθείας πρὸς τὴν κακίαν ἡμᾶς ὑποσῦραι καὶ διὰ τῆς ἀπάτης δελεάσαι οὐδὲ γὰρ βιάζεται οὐδὲ ἀναγκάζει μὴ γένοιτο ἀλλ' ἀπατᾷ μόνον καὶ ἐπειδὰν ἴδῃ ῥᾳθυμοῦντας ὑποσκελίζει ὅταν οὖν μὴ δι' αὐτῆς τῆς κακίας προφανῶς δυνηθῇ τῇ ἡμετέρᾳ σωτηρίᾳ λυμήνασθαι πολλάκις δι' αὐτῶν τῶν τῆς ἀρετῆς ἔργων ὧν μετίωμεν τὸ δέλεαρ ἐμβαλὼν λανθανόντως ἅπαντα τὸν πλοῦτον κατέδυσε.
Τί οὖν ἐστιν ὅ φημι ἀναγκαῖον γὰρ αὐτὸ σαφέστερον εἰπεῖν ἵνα διδαχθέντες αὐτοῦ τὰς ἐπιβουλὰς διαφύγωμεν τὴν ἐντεῦθεν βλάβην.
Ὅταν ἴδῃ μὴ εὐκόλως ἡμᾶς καταδεχομένους γυμνὴν τὴν κακίαν ἀλλὰ φεύγοντας μὲν τὴν ἀσέλγειαν τὴν δὲ σωφροσύνην ἀσπαζομένους καὶ πάλιν τὴν πλεονεξίαν ἀποστρεφομένους καὶ μισοῦντας τὴν ἀδικίαν καὶ τῆς τρυφῆς καταγελῶντας καὶ νηστείαις καὶ προσευχαῖς ἑαυτοὺς ἐκδεδωκότας καὶ περὶ τὴν ἐλεημοσύνην ἐσπουδακότας τότε λοιπὸν μεθοδεύει ἑτέραν μηχανὴν δι' ἧς ἡμῶν τὴν εὐπορίαν ἅπασαν λυμήνασθαι δυνήσεται καὶ τοσαῦτα κατορθώματα ἀνόνητα ἡμῖν ἀποδεῖξαι.
Τοὺς γὰρ μετὰ πολλοῦ τοῦ τόνου περιγεγονότας αὐτοῦ τῶν μηχανῶν παρασκευάζει μέγα φρονεῖν ἐπὶ τοῖς κατορθώμασι καὶ πρὸς τὴν τῶν ἀνθρώπων ἀποβλέπειν δόξαν ἵνα τῆς ἀληθοῦς δόξης ἐκπεσεῖν ποιήσῃ.
Ὁ γὰρ μετιών τι τῶν πνευματικῶν καὶ πρὸς ἀνθρωπίνην ἀφορῶν δόξαν ἀπέχει τὸν μισθὸν αὐτοῦ ἐντεῦθεν ἤδη καὶ οὐκ ἔτι λοιπὸν ὀφειλέτην ἔχει τὸν Θεόν.
Παρ' ὧν γὰρ ἐπεζήτησε δοξασθῆναι ἀπήλαυσε τῶν ἐπαίνων κἀκείνων τῶν ἐπηγγελμένων παρὰ τοῦ Δεσπότου ἀπεστέρησεν ἑαυτὸν προτιμήσας τὴν πρόσκαιρον εὐφημίαν καὶ τὴν παρὰ τῶν ὁμογενῶν τῆς παρὰ τοῦ πάντων δημιουργοῦ.
Καὶ τοῦτο προλαβὼν αὐτὸς καὶ ἐπὶ προσευχῆς καὶ ἐπὶ ἐλεημοσύνης καὶ ἐπὶ νηστείας ἐδίδαξεν οὕτω λέγων Ὅταν νηστεύῃς ἄλειψαί σου τὴν κεφαλὴν καὶ τὸ πρόσωπόν σου νίψαι ὅπως μὴ φανῇς τοῖς ἀνθρώποις νηστεύων ἀλλὰ τῷ Πατρί σου τῷ ἐν τῷ κρυπτῷ καὶ ὁ Πατήρ σου ὁ βλέπων ἐν τῷ κρυπτῷ ἀποδώσει σοι.
Καὶ πάλιν Ὅταν δὲ ποιῇς ἐλεημοσύνην μὴ σαλπίσῃς φησὶν ἔμπροσθέν σου ὥσπερ οἱ ὑποκριταὶ ποιοῦσιν ἐν ταῖς συναγωγαῖς καὶ ἐν ταῖς ῥύμαις ὅπως δοξασθῶσιν ὑπὸ τῶν ἀνθρώπων.
Ἀμὴν λέγω ὑμῖν ἀπέχουσι τὸν μισθὸν αὐτῶν.
Εἶδες πῶς ὁ ταύτην τὴν δόξαν ἐπιζητῶν ἐκείνης ἀπεστέρηται ὁ δὲ διὰ τοῦτο τὴν ἀρετὴν μετερχόμενος καὶ λανθάνειν βουλόμενος τοὺς ἀνθρώπους κατ' ἐκείνην τὴν ἡμέραν τὴν φοβερὰν ἐν τῷ φανερῷ λήψεται παρὰ τοῦ Δεσπότου τὰς ἀμοιβάς.
Ὁ γὰρ Πατήρ σου φησὶν ὁ βλέπων ἐν τῷ κρυπτῷ ἀποδώσει σοι ἐν τῷ φανερῷ.
Μὴ τοῦτο ἐννόει φησὶν ὅτι οὐδεὶς τῶν ἀνθρώπων ἐπῄνεσέ σε καὶ ὅτι λανθάνων μετέρχῃ τὴν ἀρετήν ἀλλ' ἐκεῖνο λογίζου ὅτι τοσαύτη τοῦ Δεσπότου ἔσται ἡ φιλοτιμία μετ' οὐ πολὺ ὡς μὴ λανθανόντως μηδ' ἐν ἀποκρύφῳ ἀλλὰ παντὸς τοῦ τῶν ἀνθρώπων γένους τοῦ ἀπὸ Ἀδὰμ μέχρι τῆς συντελείας παρόντος ἀνακηρύξει σε καὶ στεφανώσει καὶ τῶν πόνων τῆς ἀρετῆς τὰς ἀμοιβὰς ἀποδώσει.
Ποίας οὖν ἂν εἶεν ἀπολογίας ἄξιοι οἱ καὶ τὸν πόνον τῆς ἀρετῆς ὑπομένοντες καὶ διὰ τὴν πρόσκαιρον καὶ εὐτελῆ καὶ ματαίαν δόξαν τὴν παρὰ τῶν ὁμογενῶν τῆς ἄνωθεν τιμῆς ἑαυτοὺς ἀποστεροῦντες βʹ.
Ἀσφαλιζώμεθα τοίνυν παρακαλῶ καὶ ὅπερ ἂν καταξιωθῶμεν ἔργον πνευματικὸν μετιέναι τοῦτο παντὶ τρόπῳ πανταχόθεν ἐν τοῖς ταμιείοις τῆς διανοίας τῆς ἡμετέρας κρύπτειν σπουδάζωμεν ἵνα ἐκεῖνον τὸν ἀκοίμητον ὀφθαλμὸν ἔχωμεν ἐπαινέτην καὶ μὴ διὰ τὴν τῶν ἀνθρώπων εὐφημίαν καὶ τοὺς πρὸς χάριν πολλάκις γινομένους ἐπαίνους τῆς παρὰ τοῦ Δεσπότου εὐφημίας ἑαυτοὺς ἀναξίους καταστήσωμεν.
Καὶ γὰρ ἀμφότερα ὀλέθρια καὶ λύμη τῆς ἡμετέρας σωτηρίας καὶ τὸ πρὸς δόξαν ἀνθρωπίνην ἀφορῶντά τι διαπράττεσθαι τῶν πνευματικῶν καὶ τὸ μέγα φρονεῖν ἐφ' οἷς ἂν κατορθῶσαι δυνηθῇ.
Δι' ὃ νήφειν χρὴ καὶ ἐγρηγορέναι καὶ τὰ ἀπὸ τῆς θείας Γραφῆς φάρμακα ἐπιτιθέναι συνεχῶς ἑαυτοῖς ὥστε μὴ ἁλῶναι τοῖς ὀλεθρίοις τούτοις πάθεσι.
Κἂν γὰρ μυρία τις κατωρθωκὼς ᾖ καὶ ἅπασαν τὴν ἀρετὴν διανύσας μέγα δὲ φρονῇ πάντων ἐλεεινότερος ἂν γένοιτο καὶ ἀθλιώτερος.
Καὶ τοῦτο δῆλον ἡμῖν γεγένηται ἐξ ὧν ὁ Φαρισαῖος ἐκεῖνος ὑπέμεινε μεγάλα φρονήσας κατὰ τοῦ τελώνου καὶ ἐλάττων τοῦ τελώνου ἀθρόον γεγονὼς καὶ διὰ τῆς οἰκείας γλώττης πάντα αὐτοῦ τὸν πλοῦτον τῆς ἀρετῆς ἐκχέας καὶ γυμνὸν καὶ ἔρημον ἑαυτὸν καταστήσας καὶ ξένον καὶ καινὸν ναυάγιον ὑπομείνας.
Εἰς αὐτὸν γὰρ ἐλθὼν τὸν λιμένα ἅπαντα τὸν φόρτον αὐτοῦ κατέδυσε.
Τὸ γὰρ ἀπ' εὐχῆς τῆς οὐ δεόντως γεγενημένης τοῦτο παθεῖν ὅμοιόν ἐστι τῷ ἐν αὐτῷ μέσῳ τῷ λιμένι ναυάγιον ὑπομεῖναι.
Διά τοι τοῦτο καὶ ὁ Χριστὸς παραγγέλλων τοῖς μαθηταῖς ἔλεγεν Ὅταν πάντα ποιήσητε λέγετε ὅτι Ἀχρεῖοι δοῦλοί ἐσμεν ἀσφαλιζόμενος αὐτοὺς καὶ ἐκ πολλοῦ τοῦ διαστήματος βουλόμενος τοῦ ὀλεθρίου τούτου πάθους ἐκτὸς αὐτοὺς γενέσθαι.
ἀγαπητοὶ πῶς οὔτε ὁ πρὸς δόξαν ἀνθρωπίνην κεχηνὼς καὶ διὰ ταύτην τὰ τῆς ἀρετῆς ἔργα μετιὼν ἔχει τινὰ ὄνησιν καὶ ὅτι καὶ μετὰ τὸ κατορθῶσαι πάντα τὰ τῆς ἀρετῆς εἰ δόξει μέγα φρονεῖν ἐπὶ τούτοις πάντων ἔρημος γίνεται καὶ γυμνός Φεύγωμεν τοίνυν παρακαλῶ ταῦτα τὰ ὀλέθρια πάθη καὶ πρὸς ἐκεῖνον μόνον ὁρῶμεν τὸν ἀκοίμητον ὀφθαλμὸν καὶ μηδὲν κοινὸν ἔχωμεν πρὸς τοὺς ὁμογενεῖς μηδὲ ἐπιζητῶμεν τὸν παρὰ τούτων ἔπαινον ἀλλ' ἀρκώμεθα τῷ παρὰ τοῦ Δεσπότου.
Οὗ ὁ ἔπαινος γὰρ φησὶν οὐκ ἐξ ἀνθρώπων ἀλλ' ἐκ Θεοῦ.
Καὶ ὅσῳ ἂν πρὸς μείζονα ἐπιδιδῶμεν ἀρετὴν τοσούτῳ μᾶλλον ἑαυτοὺς μετριάζειν παρασκευάζωμεν καὶ συνεστάλθαι.
Κἂν γὰρ πρὸς αὐτὴν φθάσωμεν τῆς ἀρετῆς τὴν κορυφὴν ἐὰν ἀντιθῶμεν τὰς παρὰ τοῦ Δεσπότου εὐεργεσίας μετὰ πολλῆς εὐγνωμοσύνης τότε καλῶς ὀψόμεθα ὅτι οὐδὲ τὸ πολλοστὸν μέρος τῶν παρὰ τοῦ Θεοῦ εἰς ἡμᾶς ὑπηργμένων εἰσηνέγκαμεν.
Καὶ γὰρ ἕκαστος τῶν ἁγίων ἐντεῦθεν ηὐδοκίμησε.
Καὶ ἵνα μάθῃς ἄκουε τοῦ τῆς οἰκουμένης διδασκάλου τῆς οὐρανομήκους ἐκείνης ψυχῆς πῶς μετὰ τοσαῦτα κατορθώματα μετὰ τὴν τοσαύτην ἄνωθεν μαρτυρίαν  οὐκ ἐπιλανθάνεται τῶν οἰκείων πλημμελημάτων ἀλλ' ἀμφοῖν ταῦτα περιστρέφει καὶ ὑπὲρ ὧν μάλιστα πεπληροφόρητο ὅτι τὴν συγχώρησιν ἐδέξατο διὰ τοῦ βαπτίσματος οὐδὲ τούτων ἐπιλανθάνεσθαι ἀνέχεται ἀλλὰ βοᾷ καὶ λέγει ὅτι Ἐλάχιστός εἰμι τῶν ἀποστόλων καὶ οὐκ εἰμὶ ἱκανὸς καλεῖσθαι ἀπόστολος.
Εἶτα ἵνα τὴν ὑπερβολὴν αὐτοῦ παιδευθῶμεν τῆς ταπεινοφροσύνης προσέθηκε Διότι ἐδίωξα τὴν Ἐκκλησίαν τοῦ Θεοῦ.
Τί ποιεῖς ὦ Παῦλε Ὁ Δεσπότης διὰ τὴν οἰκείαν φιλοτιμίαν συνεχώρησε καὶ ἀπήλειψεν ἅπαντα τὰ ἡμαρτημένα σοι καὶ σὺ ταῦτα στρέφεις Ναὶ οἶδα φησὶ καὶ οὐκ ἀγνοῶ τοῦ Δεσπότου τοῦ ἐμοῦ τὴν λύσιν ἀλλ' ὅταν ἐννοήσω τὰ ἐμοὶ εἰργασμένα καὶ ἴδω τὸ πέλαγος τῆς τοῦ Θεοῦ φιλανθρωπίας τότε μανθάνω καλῶς ὅτι χάριτι αὐτοῦ καὶ φιλανθρωπίᾳ εἰμὶ ὅ εἰμι.
Εἰπὼν γὰρ ὅτι Οὐκ εἰμὶ ἱκανὸς καλεῖσθαι ἀπόστολος διότι ἐδίωξα τὴν Ἐκκλησίαν τοῦ Θεοῦ ἐπήγαγε Χάριτι δὲ Θεοῦ εἰμι ὅ εἰμι.
Ἐγὼ μὲν φησὶ τοσαύτην ἐπεδειξάμην τὴν μανίαν ἡ δὲ ἄφατος αὐτοῦ ἀγαθότης καὶ ἡ χάρις τὴν συγχώρησιν ἐχαρίσατο.
Εἶδες ψυχὴν συντετριμμένην καὶ τῶν πρὸ τοῦ βαπτίσματος ἡμαρτημένων διηνεκῶς τὴν μνήμην περιφέρουσαν Τοῦτον δὴ καὶ ἡμεῖς μιμησώμεθα καὶ τὰ μετὰ τὸ βάπτισμα ἡμῖν ἡμαρτημένα ταῦτα καθ' ἑκάστην ἡμέραν μιμνησκόμενοι καὶ διηνεκῶς ἐν τῇ διανοίᾳ περιστρέφοντες μηδέποτε συγχωρῶμεν εἰς λήθην ἡμᾶς αὐτῶν ἐμπεσεῖν.
Ἱκανὸς γὰρ ἡμῖν χαλινὸς τοῦτο γενήσεται πρὸς τὸ συνεστάλθαι καὶ μετριάζειν.
Καὶ τί λέγω Παῦλον τὸν τοσοῦτον καὶ τηλικοῦτον Θέλεις ἰδεῖν καὶ τοὺς ἐν τῇ Παλαιᾷ ἐντεῦθεν μάλιστα εὐδοκιμήσαντας ἀπὸ τοῦ μετριάζειν μετὰ μυρία κατορθώματα καὶ τὴν ἄφατον παῤῥησίαν Ἄκουε τοῦ πατριάρχου λέγοντος μετὰ τὴν ὁμιλίαν τὴν πρὸς τὸν Θεὸν μετὰ τὴν ἐπαγγελίαν τὴν εἰς αὐτὸν γεγενημένην Ἐγὼ δέ εἰμι γῆ καὶ σποδός.
Ἀλλ' ἐπειδὴ τοῦ πατριάρχου ἐμνήσθην εἰ δοκεῖ τὰ σήμερον ἀναγνωσθέντα προθῶμεν ἐπὶ τῆς ὑμετέρας ἀγάπης ἵνα ταῦτα ἀναπτύξαντες ἴδωμεν τῆς ἀρετῆς τοῦ δικαίου τὴν ὑπερβολήν.
Καὶ ἔλαβε φησὶ Θάῤῥα τὸν Ἄβραμ καὶ τὸν Ναχὼρ τοὺς υἱοὺς αὐτοῦ καὶ τὸν Λὼτ τὸν υἱὸν τοῦ υἱοῦ αὐτοῦ καὶ τὴν Σάραν τὴν νύμφην αὐτοῦ γυναῖκα δὲ Ἄβραμ τοῦ υἱοῦ αὐτοῦ καὶ ἐξήγαγεν αὐτοὺς ἐκ τῆς χώρας τῶν Χαλδαίων πορευθῆναι εἰς τὴν γῆν τῶν Χαναναίων καὶ ἦλθεν ἕως Χαῤῥὰν καὶ κατῴκησεν ἐκεῖ καὶ ἐγένοντο πᾶσαι αἱ ἡμέραι Θάῤῥα ἐν Χαῤῥὰν ἔτη διακόσια πέντε καὶ ἀπέθανεν ἐν Χαῤῥάν.
Μετὰ ἀκριβείας προσέχωμεν παρακαλῶ τοῖς ἀναγνωσθεῖσιν ἵνα δυνηθῶμεν καταλαβεῖν τὸν νοῦν τῶν ἐγγεγραμμένων.
Ἰδοὺ γὰρ ἐν προοιμίοις δοκεῖ ζήτημα εἶναι ἐν τοῖς εἰρημένοις.
Τοῦ γὰρ μακαρίου τούτου προφήτου τοῦ Μωϋσέως λέγω εἰπόντος ὅτι Ἔλαβε Θάῤῥα τὸν Ἄβραμ καὶ τὸν Ναχὼρ καὶ ἐξήγαγεν ἐκ γῆς Χαλδαίων πορευθῆναι εἰς τὴν γῆν τῶν Χαναναίων καὶ ἦλθεν ἕως Χαῤῥὰν καὶ κατῴκησεν ἐκεῖ ὁ μακάριος Στέφανος ἐγκωμιάζων τοὺς Ἰουδαίους φησίν Ὁ Θεὸς τῆς δόξης ὤφθη τῷ πατρὶ ἡμῶν Ἀβραὰμ ὄντι ἐν Μεσοποταμίᾳ πρὶν ἢ κατοικῆσαι αὐτὸν ἐν Χαῤῥὰν κἀκεῖθεν μετὰ τὸ ἀποθανεῖν τὸν πατέρα αὐτοῦ μετῴκισεν αὐτόν.
Τί οὖν ἐστιν ἐναντιοῦται ἑαυτῇ ἡ θεία Γραφή Μὴ γένοιτο ἀλλὰ συνιδεῖν ἐκ τούτου προσήκει ὅτι θεοφιλοῦς ὄντος τοῦ παιδὸς ὀφθεὶς αὐτῷ ὁ Θεὸς προσέταξε μεταναστῆναι ἐκεῖθεν.
Καὶ τοῦτο γνοὺς ὁ Θάῤῥα ὁ τούτου πατὴρ εἰ καὶ ἄπιστος ἐτύγχανεν ἀλλ' ὅμως ὑπὸ τοῦ πρὸς τὸν παῖδα φίλτρου κοινωνῆσαι αὐτῷ κατεδέξατο τῆς ἀποδημίας καὶ ἐλθὼν εἰς τὴν Χαῤῥὰν κἀκεῖ κατοικήσας οὕτω μετήλλαξε τὸν βίον καὶ τότε κελεύσαντος τοῦ Θεοῦ μετανίσταται εἰς τὴν Χαναναίαν ὁ πατριάρχης.
Ἀμέλει οὐ πρότερον αὐτὸν ὁ Θεὸς ἐκεῖθεν ἀνέστησε μέχρις ὅτε Θάῤῥα ἐτελεύτησε.
Τότε γὰρ μετὰ τὴν ἐκείνου τελευτὴν φησὶ Καὶ εἶπε Κύριος τῷ Ἄβραμ Ἔξελθε ἐκ τῆς γῆς σου καὶ ἐκ τῆς συγγενείας σου καὶ ἐκ τοῦ οἴκου τοῦ πατρός σου καὶ δεῦρο εἰς γῆν ἣν ἄν σοι δείξω.
Καὶ ποιήσω σε εἰς ἔθνος μέγα καὶ εὐλογήσω σε καὶ μεγαλυνῶ τὸ ὄνομα σου καὶ ἔσῃ εὐλογημένος καὶ εὐλογήσω τοὺς εὐλογοῦντάς σε καὶ τοὺς καταρωμένους σε καταράσομαι καὶ ἐνευλογηθήσονται ἐν σοὶ πᾶσαι αἱ φυλαὶ τῆς γῆς.
Ἕκαστον τῶν εἰρημένων μετὰ ἀκριβείας διερευνησώμεθα ἵνα ἴδωμεν τῆς γνώμης τοῦ πατριάρχου τὸ φιλόθεον.
Μὴ γὰρ ἁπλῶς παραδράμωμεν τὸ εἰρημένον ἀλλ' ἐννοήσωμεν ὅσος τοῦ ἐπιτάγματος ὁ ὄγκος.
Ἔξελθε φησὶν ἐκ τῆς γῆς σου καὶ ἐκ τῆς συγγενείας σου καὶ ἐκ τοῦ οἴκου τοῦ πατρός σου καὶ δεῦρο εἰς τὴν γῆν ἣν ἄν σοι δείξω.
Κατάλιπε φησὶ τὰ δῆλα καὶ τὰ ὡμολογημένα καὶ προτίμησον τὰ ἄδηλα καὶ τὰ μὴ φαινόμενα.
Σκόπει πῶς ἐξ ἀρχῆς καὶ ἐκ προοιμίων ἐγυμνάζετο ὁ δίκαιος τὰ μὴ φαινόμενα τῶν φαινομένων προτιμᾷν καὶ τὰ μέλλοντα τῶν ἐν χερσὶν ὄντων.
Οὐδὲ γὰρ τὸ τυχὸν ἦν ὅπερ ἐπετάττετο ποιῆσαι καταλιπεῖν τὴν γῆν ἔνθα τοσοῦτον ᾤκησε χρόνον καὶ τὴν συγγένειαν ἅπασαν καὶ πάντα τοῦ πατρὸς τὸν οἶκον καὶ ἐλθεῖν ἔνθα μὴ ᾔδει μηδὲ ἠπίστατο.
Οὐ γὰρ εἶπεν εἰς ποίαν αὐτὸν χώραν βούλεται μεταστῆσαι ἀλλὰ τῷ ἀδιορίστῳ τοῦ ἐπιτάγματος ἐγύμναζε τοῦ πατριάρχου τὸ φιλόθεον.
Δεῦρο γὰρ φησὶν εἰς τὴν γῆν ἣν ἄν σοι δείξω.
Ἐννόησόν μοι ἀγαπητὲ ὅπως ὑψηλῆς ἐδεῖτο γνώμης τὸ ἐπίταγμα καὶ μηδεμιᾷ προσπαθείᾳ ἢ συνηθείᾳ κατεχομένης.
Εἰ γὰρ νῦν μετὰ τὸ ἐπιδοῦναι τὴν εὐσέβειαν οὕτως εἰσὶ πολλοὶ τῇ συνηθείᾳ προσδεδεμένοι ὡς καὶ μυριάκις ἂν ἕλοιντο κἂν ἀνάγκη κατεπείγῃ πάντα ὑπομεῖναι ἢ τῶν τόπων μεταστῆναι ἔνθα πρότερον τὴν οἴκησιν ἔσχον καὶ ταῦτα οὐκ ἐπὶ τῶν τυχόντων μόνον ἀνδρῶν ἔστιν ἰδεῖν ἀλλὰ καὶ ἐπὶ φυγόντων τοὺς ἐν μέσῳ θορύβους καὶ τὸν τῶν μοναχῶν ἑλομένων βίον πολλῷ δὴ μᾶλλον τότε τὸν δίκαιον τοῦτον εἰκὸς ἦν δυσχερᾶναι πρὸς τὸ ἐπίταγμα καὶ ὀκνηρότερον καταστῆναι.
Ἔξελθε φησὶ καὶ κατάλιπε τοὺς συγγενεῖς καὶ τὸν οἶκον τὸν πατρικὸν καὶ Δεῦρο εἰς γῆν ἣν ἄν σοι δείξω.
Τίνα οὖν οὐκ ἂν ἐθορύβησε ταυτὶ τὰ ῥήματα Οὔτε τὸν τόπον οὔτε τὴν χώραν δήλην αὐτῷ ποιεῖ ἀλλὰ τῷ ἀδιορίστῳ βασανίζει τοῦ δικαίου τὴν γνώμην.
Εἰ γὰρ ἕτερός τις ἦν ὁ κελευσθεὶς καὶ εἷς τῶν πολλῶν εἶπεν ἄν Ἔστω κελεύεις με καταλιπεῖν τὴν γῆν ἔνθα νῦν οἰκῶ τὴν συγγένειαν τὸν οἶκον τὸν πατρικόν τίνος ἕνεκεν οὐχὶ καὶ τὸν τόπον ἔνθα ἀφικέσθαι με προστάττεις δῆλον ποιεῖς ἵνα εἰδέναι ἔχω κἂν τοῦ διαστήματος τὸ μέγεθος Πόθεν γάρ μοι ἐκεῖνο γνώριμον ἂν γένοιτο ὅτι ταύτης ἧς καταλιμπάνω βελτίων ὀφθήσεται ἐκείνη μᾶλλον καὶ εὐπορωτέρα Ἀλλ' ὁ δίκαιος οὐδὲν τούτων οὐδὲ εἶπεν οὐδὲ ἐνενόησεν ἀλλὰ πρὸς τὸ τῶν ἐπιτεταγμένων μέγεθος ἀπιδὼν τὰ ἄδηλα τῶν ἐν χερσὶ προετίθει.
Καίτοι εἰ μὴ ὑψηλὸν εἶχε φρόνημα καὶ φιλόσοφον γνώμην καὶ ἐπεπαίδευτο πάντα πείθεσθαι τῷ Θεῷ καὶ ἕτερον οὐ μικρὸν εἶχεν ἂν κώλυμα αὐτὴν τοῦ πατρὸς τὴν τελευτήν.
Ἴστε γὰρ ὅτι πολλοὶ πολλάκις διὰ τοὺς τάφους τῶν προσηκόντων εἵλοντο τοῖς τόποις ἐκείνοις ἐναποθανεῖν ἔνθα τὸν βίον κατέλυσαν οἱ γονεῖς.
Εἰκὸς τοίνυν ἦν καὶ τὸν δίκαιον τοῦτον εἴγε μὴ ἦν σφόδρα φιλόθεος καὶ τοῦτο λογίσασθαι ὅτι Ὁ μὲν πατὴρ διὰ τὸ περὶ ἐμὲ φίλτρον οἴκοθεν ἐξανέστη καὶ συνηθείας παλαιᾶς ὑπερεῖδε καὶ πάντων ἀνώτερος γεγονὼς μέχρι τούτου παρεγένετο καὶ σχεδὸν εἰπεῖν δι' ἐμὲ ἐν ἀλλοτρίᾳ τὸν βίον κατέλυσεν ἐγὼ δὲ οὐδὲ μετὰ τὸν θάνατον τὴν ἴσην αὐτῷ ἀμοιβὴν ἀποδοῦναι σπουδάζω ἀλλὰ καταλιπὼν μετὰ τῆς συγγενείας τοῦ πατρὸς τὸν αὐτοῦ τάφον ἀπελεύσομαι Ἀλλ' ὅμως οὐδὲν τούτων αὐτοῦ ἀπαμβλῦναι τὴν ὁρμὴν ἴσχυσεν ἀλλὰ πάντα εὔκολα αὐτῷ καὶ ῥᾴδια φαίνεσθαι ἐποίει τὸ περὶ τὸν Θεὸν φίλτρον.
Ἐπεὶ κἀκεῖνο ἂν ἐνενόησεν εἴγε ἀνθρωπίνοις λογισμοῖς τὰ καθ' ἑαυτὸν ἐπιτρέψαι ἐβούλετο Ἐν ἡλικίᾳ λέγων τοιαύτῃ καὶ λοιπὸν πρὸς γῆρας ἔσχατον ἐλαύνων ποῦ ἀπελεύσομαι Οὐ τὸν ἀδελφὸν ἐπιφερόμενος οὐ τοὺς συγγενεῖς ἔχων μεθ' ἑαυτοῦ ἀλλὰ πάντων τῶν πρὸς γένος διαφερόντων μοι κεχωρισμένος πῶς ἔρημος καὶ ξένος οὕτω τὴν ἀλλοτρίαν καταλήψομαι οὐδὲ εἰδὼς ὅπου στήσομαι τῆς πλάνης Εἰ δὲ καὶ κατὰ μέσην τὴν ὁδὸν συμβῇ με καταλῦσαι τὸν βίον τί τὸ ὄφελος τῆς τοιαύτης ταλαιπωρίας τίς με περιστελεῖ τὸν γέροντα τὸν ξένον τὸν ἄπολιν τὸν ἄοικον Ἴσως ἡ γυνὴ τοὺς γείτονας παρακαλέσει συμπάθειάν τινα ἐπιδείξασθαι καὶ ἐξ ἐράνου τινὸς καὶ συνεισφορᾶς τὰ καθήκοντα πληρώσει.
Καὶ πόσῳ βέλτιον αὐτὸν τὸν βραχὺν χρόνον τὸν ὑπολειπόμενον ἡμῖν εἰς ζωὴν καθεζόμενον ἐνταῦθα καταλῦσαί με τὸν βίον ἢ μετὰ γῆρας ὧδε κἀκεῖσε περιέλκεσθαι καὶ τὰ παρὰ πάντων ὑπομένειν σκώμματα ὡς οὐδὲ ἐν ἡλικίᾳ τοιαύτῃ δυνηθέντα ἐν ἡσυχίᾳ διάγειν ἀλλὰ τόπους ἐκ τόπων ἀμείβειν καὶ μηδαμοῦ ἵστασθαι Ἀλλὰ τούτων μηδὲν ὑπολογισάμενος ὁ δίκαιος οὗτος ὑπακούειν ἔσπευδε τῷ ἐπιτάγματι.
Ἀλλ' ἴσως εἴποι τις ἂν ὅτι ἱκανὸν ἦν αὐτῷ εἰς προτροπὴν τὸ λέγειν Δεῦρο εἰς τὴν γῆν ἣν ἄν σοι δείξω καὶ ποιήσω σε εἰς ἔθνος μέγα καὶ εὐλογήσω σε.
Τοῦτο τοίνυν αὐτὸ μάλιστα εἰ μὴ φιλόθεος ἦν ἤρκει ὀκνηρότερον αὐτὸν περὶ τὴν ὑπακοὴν ἐργάσασθαι.
Ἠδύνατο γὰρ εἰπεῖν εἰ τῶν πολλῶν εἷς ἦν ὅτι Τίνος ἕνεκεν εἰς τὴν ξένην με ἀπάγεις καὶ τὴν ἀλλοτρίαν με καταλαβεῖν κελεύεις Διὰ τί γάρ με ἐνταῦθα εἴγε βούλει μέγαν ποιῆσαι οὐ ποιεῖς διὰ τί ἐπὶ τῆς οἰκίας τῆς πατρῴας διάγοντα οὐκ ἀξιοῖς τῆς σῆς εὐλογίας Ὡς εἰ συμβαίη με πρὶν ἢ φθάσαι εἰς τὸν τόπον ἔνθα κελεύεις κατεργασθέντα ὑπὸ τῶν κατὰ τὴν ὁδοιπορίαν καμάτων καὶ διαφθαρῆναι καὶ τὸν βίον καταλῦσαι τί μοι τὸ ὄφελος τῶν ἐπηγγελμένων Ἀλλ' οὐδὲν τούτων οὐδὲ εἰς ἔννοιαν λαβεῖν κατεδέξατο ἀλλὰ καθάπερ εὐγνώμων οἰκέτης τῷ ἐπιτάγματι μόνον ὑπήκουεν οὐ περιεργαζόμενος οὐδὲ πολυπραγμονῶν ἀλλ' ἐπείθετο καὶ πεπληροφορημένος ἐτύγχανεν ὅτι ἀψευδεῖς ἦσαν αἱ τοῦ Θεοῦ ἐπαγγελίαι Καὶ ποιήσω σε εἰς ἔθνος μέγα καὶ εὐλογήσω σε καὶ μεγαλυνῶ τὸ ὄνομά σου καὶ ἔσῃ εὐλογημένος.
Μέγας τῆς ὑποσχέσεως ὁ ὄγκος.
Ποιήσω σε φησὶν εἰς ἔθνος μέγα καὶ εὐλογήσω σε καὶ μεγαλυνῶ τὸ ὄνομά σου.
Οὐ μόνον ἔθνει σε μεγάλῳ ἐπιστήσω καὶ τὸ ὄνομά σου μέγα ἀπεργάσομαι ἀλλὰ καὶ Εὐλογήσω σε καὶ ἔσῃ εὐλογημένος.
Μὴ νομίσῃς ἀγαπητὲ ταυτολογίαν εἶναι τὸ εἰρημένον τὸ Καὶ εὐλογήσω σε καὶ ἔσῃ εὐλογημένος.
Τοσαύτης σε φησὶν εὐλογίας ἀξιώσω ὡς παντὶ τῷ αἰῶνι συμπαρεκτείνεσθαι αὐτήν.
Ἔσῃ γὰρ εὐλογημένος ὡς ἕκαστον ἀντὶ μεγίστης τιμῆς σπουδὴν ποιεῖσθαι εἰσωθεῖν ἑαυτὸν εἰς τὴν πρὸς σὲ οἰκειότητα.
Ὅρα πῶς ἄνωθεν καὶ ἐκ προοιμίων αὐτῷ προέλεγε τὴν περιφάνειαν ἐν ᾗ καταστήσειν αὐτὸν ἔμελλε.
Ποιήσω σε φησὶν εἰς ἔθνος μέγα καὶ μεγαλυνῶ τὸ ὄνομά σου καὶ εὐλογήσω σε καὶ ἔσῃ εὐλογημένος.
Διὰ τοῦτο καὶ οἱ Ἰουδαῖοι μέγα φρονοῦντες ἐπὶ τῷ πατριάρχῃ ἐβούλοντο εἰς τὴν τούτου συγγένειαν ἑαυτοὺς εἰσωθεῖν καὶ ἔλεγον Τέκνα τοῦ Ἀβραάμ ἐσμεν.
Ἀλλ' ἵνα μάθωσιν ὅτι ἀπὸ τῆς τῶν τρόπων κακίας ἀνάξιοι τυγχάνουσι τῆς συγγενείας φησὶ πρὸς αὐτοὺς ὁ Χριστὸς Εἰ τέκνα τοῦ Ἀβραὰμ ἦτε τὰ ἔργα τοῦ Ἀβραὰμ ἐποιεῖτε ἄν.
Καὶ Ἰωάννης δὲ ὁ τοῦ Ζαχαρίου ἡνίκα συνέῤῥεον εἰς τὸν Ἰορδάνην οἱ βαπτισθῆναι σπεύδοντες ἔλεγε πρὸς αὐτούς Γεννήματα ἐχιδνῶν τίς ὑπέδειξεν ὑμῖν φεύγειν ἀπὸ τῆς μελλούσης ὀργῆς Ποιήσατε οὖν καρπὸν ἄξιον τῆς μετανοίας καὶ μὴ δόξητε λέγειν ὅτι Πατέρα ἔχομεν τὸν Ἀβραάμ.
Λέγω γὰρ ὑμῖν ὅτι δύναται ὁ Θεὸς καὶ ἐκ τῶν λίθων τούτων ἐγεῖραι τέκνα τῷ Ἀβραάμ.
Εἶδες πῶς μέγα αὐτοῦ τὸ ὄνομα παρὰ πᾶσιν ἦν Ἀλλὰ τέως πρὸ τῆς ἐκβάσεως τὸ φιλόθεον τοῦ δικαίου δείκνυται πῶς τοῖς παρὰ τοῦ Θεοῦ ῥηθεῖσιν ἐπίστευσε καὶ ἅπαντα τὰ δοκοῦντα εἶναι φορτικὰ μετ' εὐκολίας κατεδέχετο.
Καὶ εὐλογήσω φησὶ τοὺς εὐλογοῦντάς σε καὶ τοὺς καταρωμένους σε καταράσομαι καὶ ἐνευλογηθήσονται ἐν σοὶ πᾶσαι αἱ φυλαὶ τῆς γῆς.
Ὅρα Θεοῦ συγκατάβασιν καὶ πόσης αὐτῷ φιλίας δείκνυσι τεκμήριον.
Ἐκείνους φησὶ φίλους ποιήσομαι τοὺς πρὸς σὲ γνησίως διακειμένους καὶ ἐκείνους ἐχθροὺς τοὺς ἐναντίως πρὸς σὲ ἔχοντας ὅπερ σχεδὸν οὐδὲ παῖδες πρὸς πατέρας ἐπιδεῖξαι ἀνέχονται τὸ τοὺς αὐτοὺς ποιεῖσθαι αὐτοῖς καὶ φίλους καὶ ἐχθρούς.
Μεγίστη οὖν ἀγαπητὲ ἡ περὶ τὸν πατριάρχην τοῦ Θεοῦ εὔνοια.
Ἐκείνους φησὶν εὐλογήσω τοὺς εὐλογοῦντάς σε καὶ ἐκείνους καταρῶμαι τοὺς καταρωμένους σε Καὶ ἐνευλογηθήσονται ἐν σοὶ πᾶσαι αἱ φυλαὶ τῆς γῆς.
Ἰδοὺ προσθήκη καὶ ἑτέρας φιλοτιμίας.
Πᾶσαι γὰρ φησὶν αἱ φυλαὶ τῆς γῆς ἐπὶ τῷ σῷ ὀνόματι ἐνευλογεῖσθαι σπουδάσουσι καὶ ἀπὸ τῆς σῆς προσηγορίας σεμνότερα τὰ καθ' ἑαυτοὺς ἐγκαταστήσουσιν.
Ἠκούσατε ἀγαπητοὶ οἷα ἐπέταξεν ὁ Δεσπότης τῷ Χαλδαίῳ τῷ γέροντι τῷ μήτε νόμον ἐγνωκότι μήτε προφήταις ἐντυχόντι μήτε ἑτέρας διδασκαλίας τινὸς ἀπολαύσαντι Εἴδετε ὅσος τῶν ἐπιταγμάτων ὁ ὄγκος πῶς ὑψηλῆς τινος καὶ νεανικῆς δεόμενος ψυχῆς πρὸς τὴν τούτων ἐκπλήρωσιν Βλέπετε λοιπὸν καὶ τοῦ πατριάρχου τὴν εὐγνωμοσύνην ὅπως ἡμῖν ἡ Γραφὴ φανερὰν αὐτὴν καθίστησι.
Καὶ ἐπορεύθη φησὶν Ἄβραμ καθὰ ἐλάλησεν αὐτῷ Κύριος ὁ Θεός καὶ ᾤχετο μετ' αὐτοῦ Λώτ.
Οὐχ ἁπλῶς εἶπεν Ἐπορεύθη Ἄβραμ ἀλλὰ Καθάπερ ἐλάλησεν αὐτῷ Κύριος ὁ Θεός.
Ἀκόλουθα φησὶ τῷ ἐπιτάγματι ἅπαντα διεπράξατο.
Εἶπεν ἀφεῖναι πάντα.
καὶ συγγένειαν καὶ οἶκον καὶ ἀφῆκεν.
Εἶπεν ἐλθεῖν εἰς γῆν ἢν οὐκ ᾔδει κατεδέξατο.
Ἐπηγγείλατο ποιήσειν εἰς ἔθνος μέγα καὶ εὐλογήσειν ἐπίστευσεν ὅτι ἔσται καὶ τοῦτο.
Καὶ καθάπερ ἐλάλησεν αὐτῷ Κύριος ὁ Θεὸς οὕτως ἐπορεύθη ἀντὶ τοῦ ἐπίστευσε τοῖς παρὰ τοῦ Θεοῦ ῥηθεῖσιν οὐδὲν ἐνδοιάσας οὐδὲ ἀμφιβάλλων ἀλλ' ἐστηριγμένην ἔχων τὴν διάνοιαν καὶ τὸν λογισμὸν οὕτως ἐπορεύθη διὸ καὶ πολλῆς εὐνοίας ἀπήλαυσε παρὰ τοῦ Δεσπότου.
Καὶ ᾤχετο φησὶ καὶ Λὼτ μετ' αὐτοῦ.
Τίνος ἕνεκεν εἰπόντος τοῦ Θεοῦ Ἔξελθε ἐκ τῆς γῆς σου καὶ ἐκ τῆς συγγενείας σου καὶ ἐκ τοῦ οἴκου τοῦ πατρός σου τοῦτον ἐπεφέρετο Οὐχὶ παρακούων τοῦ Δεσπότου ἀλλ' ἴσως ἐπειδὴ νέος ἦν καὶ πατρὸς χώραν αὐτῷ ἐπεῖχε κἀκεῖνος διὰ φιλοστοργίαν καὶ τὴν τῶν τρόπων ἐπιείκειαν δυσαποσπάστως εἶχε τοῦ δικαίου ταύτης ἕνεκεν τῆς αἰτίας οὐκ ἀνέχεται αὐτὸν καταλιπεῖν.
Λοιπὸν δὲ καὶ ἐν τάξει παιδὸς αὐτὸν εἶχεν ἐν ἡλικίᾳ τοιαύτῃ παῖδας ἔχειν μὴ δυνηθεὶς διὰ τὴν τῆς Σάρας στείρωσιν.
Ἄλλως δὲ καὶ ὁ τρόπος τοῦ νέου οὐ πολὺ ἀπέδει τοῦ δικαίου.
Αὐτὸ γὰρ τοῦτο τὸ προκειμένων τῶν δύο ἀδελφῶν προσνεῖμαι ἑαυτὸν τῷ δικαίῳ πόσης ἦν συνέσεως τὸ διακρῖναι καὶ δοκιμάσαι τίνι τῶν θείων δέοι τὰ καθ' ἑαυτὸν ἐπιτρέψαι Καὶ τὸ ἑλέσθαι τὴν ἀποδημίαν.
καὶ αὐτὸ πάλιν δεῖγμα τῆς τῶν τρόπων ἦν κοσμιότητος.
Εἰ γὰρ καὶ τὸ τελευταῖον ἔν τισιν ἔδοξε διαμαρτάνειν ἡνίκα τοῖς πρωτείοις ἐπεπήδησεν ἀλλ' ὅμως κατ' ἴχνος τοῦ δικαίου ἐσπούδαζε πορεύεσθαι.
Καὶ διὰ τοῦτο καὶ ὁ δίκαιος κοινωνὸν ἐλάμβανε τῆς ὁδοιπορίας κἀκεῖνος μετὰ προθυμίας τῆς οἴκοι διατριβῆς τὴν ξένην προετίμησεν.
Εἶτα ἵνα μάθωμεν ὅτι οὐ νεανίσκῳ ὄντι τῷ πατριάρχῃ ταῦτα ἐπέταττεν ὁ Δεσπότης ἀλλ' ἤδη πρὸς γῆρας ἐλαύνοντι ὅτε καὶ ὀκνηρότερον λοιπὸν οἱ πλείους τῶν ἀνθρώπων πρὸς τὰς ἀποδημίας διάκεινται φησίν Ἄβραμ δὲ ἦν ἐτῶν ἑβδομήκοντα πέντε ὅτε ἐξῆλθεν ἐκ Χαῤῥάν.
Εἶδες πῶς οὔτε ἡ ἡλικία οὔτε ἕτερόν τι τῶν δυναμένων αὐτὸν ἐπισπάσασθαι πρὸς τὴν οἴκοι παραμονὴν κώλυμα αὐτῷ γέγονεν ἀλλὰ πάντων ἀνώτερος ἐγένετο ὁ τοῦ Θεοῦ πόθος.
Ὅταν γὰρ ἡ ψυχὴ διεγηγερμένη καὶ νήφουσα ᾖ πάντα διατέμνει τὰ κωλύματα καὶ ὅλη γίνεται τοῦ ποθουμένου καὶ ὑπ' οὐδενὸς τῶν ἐν μέσῳ φαινομένων δυσχερῶν διακόπτεται ἀλλὰ πάντα παρατρέχει καὶ οὐ πρότερον ἵσταται μέχρις ἂν ἐπιτύχῃ τοῦ σπουδαζομένου.
Διά τοι τοῦτο καὶ ὁ δίκαιος οὗτος καὶ ὑπὸ τοῦ γήρως καὶ ὑπὸ ἑτέρων πλειόνων κωλύεσθαι δυνάμενος πάντα διαῤῥήξας τὰ δεσμὰ καθάπερ νέος καὶ σφριγῶν καὶ ὑπὸ μηδενὸς κωλυόμενος οὕτως ἔσπευδε καὶ ἠπείγετο εἰς ἔργον ἀγαγεῖν τοῦ Δεσπότου τὸ ἐπίταγμα.
Οὐδὲ γὰρ οἷόν τέ ποτε βουληθέντα τινὰ γενναῖόν τι καὶ ἀνδρεῖον ἐπιδείξασθαι ἑτέρως τοῦτο εἰς ἔργον ἀγαγεῖν μὴ πρότερον αὐτὸν πρὸς ἅπαντα τὰ μέλλοντα αὐτῷ πρὸς τὴν τοιαύτην ἐγχείρησιν ἐμποδὼν ἵστασθαι παραταξάμενον.
Τοῦτο δὴ σαφῶς καὶ ὁ δίκαιος οὗτος ἐπιστάμενος πάντα παραδραμὼν καὶ μήτε συνήθειαν μήτε συγγένειαν μήτε οἰκίαν πατρικὴν μήτε τάφον μήτε τὸ γῆρας αὐτὸ λογισάμενος εἰς ἐκεῖνο μόνον ἔτεινεν αὐτοῦ τὴν διάνοιαν ὅπως δυνηθῇ πληρῶσαι τὸ προσταχθὲν παρὰ τοῦ Δεσπότου.
Καὶ ἦν ἰδεῖν πρᾶγμα πολλοῦ θαύματος γέμον ἄνθρωπον ἐν γήρᾳ βαθυτάτῳ μετὰ γυναικὸς καὶ αὐτῆς προβεβηκυίας λοιπὸν καὶ πλήθους οἰκετῶν μετανιστάμενον καὶ οὐδὲ ὅπου λήξει αὐτῷ τὰ τῆς πλάνης εἰδότα.
Εἰ δέ τις κἀκεῖνο συνετῶς λογίσαιτο πόση κατ' ἐκεῖνον τὸν καιρὸν ὁδῶν ἡ δυσκολία ἦν οὐδὲ γὰρ καθάπερ νῦν μετὰ ἀδείας ἐξῆν ἐπιμίγνυσθαί τισι καὶ οὕτως εὐκόλως τὰς ἀποδημίας ποιεῖσθαι τῆς ἀρχῆς κατὰ τόπους οὔσης διῃρημένης καὶ ἀναγκαζομένων τῶν διοδευόντων ἀπὸ ἀρχόντων εἰς ἄρχοντας μεταπηδᾷν καὶ καθ' ἑκάστην σχεδὸν ἀπὸ βασιλείας εἰς βασιλείαν μεταβαίνειν καὶ τοῦτο τοίνυν ἱκανὸν ἦν κώλυμα τῷ δικαίῳ.
εἴγε μὴ πολὺν εἶχε τὸν πόθον καὶ τὴν ἐκ τοῦ ἐπιτάγματος ὑπακοήν.
Ἀλλ' οὗτος καθάπερ ἀράχνην ταῦτα πάντα διασπάσας τὰ κωλύματα καὶ τῇ πίστει νευρωθεὶς τὸν λογισμὸν καὶ τῷ ἀξιώματι τοῦ ἐπαγγειλαμένου πεποιθὼς ἥπτετο τῆς ὁδοιπορίας.
Καὶ ἔλαβε φησὶν Ἄβραμ Σάραν τὴν γυναῖκα αὐτοῦ καὶ Λὼτ τὸν υἱὸν τοῦ ἀδελφοῦ αὐτοῦ καὶ πάντα τὰ ὑπάρχοντα αὐτῶν ὅσα ἐκτήσαντο ἐν Χαῤῥὰν καὶ ἐξῆλθε πορευθῆναι εἰς γῆν Χαναάν.
Ὅρα τῆς Γραφῆς τὴν ἀκρίβειαν πῶς ἡμῖν ἅπαντα διηγεῖται ἵνα διὰ πάντων μάθωμεν τοῦ δικαίου τὸ φιλόθεον.
Καὶ ἔλαβε φησὶν Σάραν τὴν γυναῖκα αὐτοῦ καὶ Λὼτ τὸν υἱὸν τοῦ ἀδελφοῦ αὐτοῦ καὶ πάντα ὅσα ἐκτήσαντο ἐν Χαῤῥάν.
Οὐχ ἁπλῶς εἶπε Πάντα ὅσα ἐκτήσαντο ἐν Χαῤῥὰν ἀλλ' ἵνα μάθωμεν ὅτι οὐδὲν τῶν ἀπὸ τῶν Χαλδαίων ἐπηγάγετο ὁ πατριάρχης ἀλλὰ πάντων ἐκείνων τῶν πατρῴων παραχωρήσας τῷ ἀδελφῷ οὕτως ἐξῄει ἐκεῖνα μόνα ἐπιφερόμενος ὅσα εἰς τὴν Χαῤῥὰν ἠδυνήθη κτήσασθαι.
Καὶ τοῦτο δὲ ἐποίει ὁ θαυμάσιος οὗτος οὐχὶ περὶ πολλοῦ ποιούμενος ταῦτα οὐδὲ ὡς φιλοχρήματος τυγχάνων ἀλλ' ἵνα πᾶσιν ἔχῃ δεικνύναι διὰ τῆς περιουσίας αὐτοῦ τοῦ Θεοῦ τὴν περὶ αὐτὸν πρόνοιαν.
Ὁ γὰρ ἐκ τῆς Χαλδαίων γῆς αὐτὸν ἀναστήσας.
καὶ πάλιν ἐντεῦθεν μετοικισθῆναι προστάξας αὐτὸς ἦν ὁ καὶ τὴν περιουσίαν αὐτῷ αὔξων ἐφ' ἑκάστης καὶ ἅπασαν δυσκολίαν ἀναιρῶν ὥστε καὶ τοῦτο αὐτὸ δεῖγμα τῆς φιλοθέου αὐτοῦ γνώμης ἐτύγχανε τοσαῦτα ἐπιφερόμενον οὕτω διὰ πάσης ἰέναι τῆς ὁδοῦ.
Ἕκαστος γὰρ τῶν ὁρώντων εἰκότως τὴν αἰτίαν μανθάνειν ἐβούλετο τῆς τοῦ δικαίου ἀποδημίας.
Εἶτα πυνθανόμενος ὅτι τοῦ Θεοῦ κελεύσαντος ἐπὶ τὴν ἀλλοτρίαν μεθίστατο τὰ οἰκεῖα καταλιπὼν δι' αὐτῶν τῶν ἔργων ἐδιδάσκετο καὶ τῆς τε ὑπακοῆς τοῦ δικαίου τὸ φιλόθεον ἐμάνθανε καὶ τῆς περὶ αὐτὸν προνοίας τοῦ Θεοῦ τὴν ὑπερβολήν.
Καὶ ἐξῆλθε φησὶ πορευθῆναι εἰς γῆν Χαναάν.
Πόθεν ᾔδει ὅτι εἰς τὴν Χαναναίων γῆν λήξει αὐτῷ τὰ τῆς ἀποδημίας καίτοι τοῦ ἐπιτάγματος οὕτως ἔχοντος ὅτι Δεῦρο εἰς τὴν γῆν ἣν ἄν σοι δείξω Ἴσως ὁ Θεὸς αὐτῷ καὶ τοῦτο ἐμήνυσεν ὑποδείξας αὐτοῦ τῇ διανοίᾳ τὴν γῆν εἰς ἣν ἐβούλετο αὐτὸν καταστῆσαι.
Διὰ γὰρ τοῦτο ἡνίκα αὐτῷ ἐπέταττεν ἀδιορίστως ἔλεγε Δεῦρο εἰς τὴν γῆν ἣν ἄν σοι δείξω ἵνα ἡμῖν ἐκκαλύψῃ τοῦ δικαίου τὴν ἀρετήν.
Εἶτα ἐπειδὴ τὰ παρ' ἑαυτοῦ μετὰ πολλῆς τῆς δαψιλείας εἰσήνεγκε ταχέως καὶ αὐτὸς τὴν γνῶσιν αὐτῷ ἐνέθηκε τῆς γῆς εἰς ἣν ἐβούλετο αὐτὸν τὴν οἴκησιν ποιήσασθαι.
Ἐπειδὴ γὰρ προεώρα τῆς ἀρετῆς τοῦ δικαίου τὸ μέγεθος διὰ τοῦτο καὶ οἴκοθεν αὐτὸν ἀνέστησε καὶ οὔτε τὸν ἀδελφὸν λαβεῖν ἐπέταξεν ἐπειδὴ ἐβούλετο τοῦτον διδάσκαλον νῦν μὲν τοῖς κατὰ τὴν Παλαιστίνην ἅπασι γενέσθαι μετὰ βραχὺ δὲ καὶ τοῖς κατὰ τὴν Αἴγυπτον.
Εἶδες πῶς οὐκ ἐν τῇ φύσει ἀλλ' ἐν τῇ προαιρέσει τῆς γνώμης τῆς ἡμετέρας κεῖται καὶ τὰ τῆς ἀρετῆς καὶ τὰ τῆς κακίας Ἰδοὺ γὰρ κατὰ μὲν τὴν φύσιν ἀδελφοὶ ἐτύγχανον ὅ τε πατριάρχης καὶ ὁ Ναχὼρ κατὰ δὲ τὴν προαίρεσιν οὐκ ἔτι ἀλλ' ἐκεῖνος μὲν καίτοι τοῦ ἀδελφοῦ πρὸς τοσαύτην ἀρετὴν φθάσαντος ἔτι τῇ πλάνῃ προκατείληπτο οὗτος δὲ καθ' ἑκάστην ἡμέραν ἐδείκνυ δι' αὐτῶν τῶν πραγμάτων ἅπασι τῆς κατὰ Θεὸν αὐτοῦ ἀρετῆς τὴν ἐπίδοσιν.
Καὶ ἦλθε φησὶν εἰς γῆν Χαναὰν καὶ διώδευσεν Ἄβραμ τὴν γῆν εἰς τὸ μῆκος αὐτῆς ἕως τοῦ τόπου τοῦ Συχὲμ ἐπὶ τὴν δρῦν τὴν ὑψηλήν.
Διδάσκει ἡμᾶς ἡ Γραφὴ τὸ μέρος τῆς χώρας εἰς ὃ νῦν τὴν κατοίκησιν ποιεῖται ὁ δίκαιος.
Εἶτα ἵνα μάθωμεν ὅπως διέκειτο ἔτι τὰ αὐτόθι φησὶν Οἱ δὲ Χαναναῖοι τότε κατῴκουν τὴν γῆν.
Οὐχ ἁπλῶς τοῦτο ἐπεσημήνατο πάλιν ὁ μακάριος Μωϋσῆς ἀλλ' ἵνα μάθωμεν καὶ ἐντεῦθεν τὴν φιλόσοφον γνώμην τοῦ πατριάρχου ὅτι τῶν τόπων ἔτι προκατειλημμένων ὑπὸ τῶν Χαναναίων ἠναγκάζετο καθάπερ ἀλήτης καὶ ξένος καὶ ὡς εἷς τῶν εὐτελῶν καὶ ἀπεῤῥιμμένων ὡς ἔτυχε καταλύειν οὐδὲ καταγωγίου ἴσως εὐπορῶν.
Καὶ ὅμως οὐδὲ οὕτως ἐδυσχέρανεν οὐδὲ εἶπε Τί τοῦτο ὁ μετὰ τοσαύτης τιμῆς καὶ θεραπείας διάγων ἐν τῇ Χαῤῥὰν νῦν ἀναγκάζομαι ὡς ἄπολις καὶ ξένος καὶ ἔπηλυς ἐν χάριτος μέρει περιιέναι καὶ καταγωγίου εὐτελοῦς ἐπιζητεῖν ἀνάπαυσιν καὶ οὐδὲ οὕτως ἐπιτυχεῖν δύναμαι αὐτοῦ ἀλλ' ἐν σκηναῖς καὶ καλύβαις με διάγειν ἀνάγκη καὶ τὰς ἄλλας ἁπάσας φέρειν ταλαιπωρίας.
Τοῦτό ἐστιν ὅλον ὃ ἔλεγε Δεῦρο καὶ ποιήσω σε εἰς ἔθνος μέγα Τέως μοι καλὰ τὰ προοίμια τί χρηστόν ἐστι προσδοκῆσαι λοιπόν Ἀλλ' οὐδὲ οὕτως ἠνέσχετό τι τοιοῦτον εἰπεῖν ὁ δίκαιος οὐδὲ ἐνδοιάσαι ἀλλ' ὁλοκλήρῳ τῇ διανοίᾳ καὶ τελείᾳ τῇ πίστει θαῤῥήσας ταῖς τοῦ Θεοῦ ὑποσχέσεσιν ἀκλινῆ διηνεκῶς ἔσχε τὸν λογισμόν δι' ὃ καὶ ταχέως ἠξιώθη τῆς ἄνωθεν παραμυθίας.
Ἀλλ' ἵνα μὴ εἰς πολὺ μῆκος ἐκτείνωμεν τὴν διδασκαλίαν ἐνταῦθα στήσαντες καταπαύσωμεν τὸν λόγον ἐκεῖνο παρακαλέσαντες ὑμῶν τὴν ἀγάπην μιμήσασθαι τοῦ δικαίου τούτου τὴν γνώμην.
Καὶ γὰρ ἂν εἴη τῶν ἀτοπωτάτων εἰ ὁ μὲν δίκαιος οὗτος ἀπὸ γῆς εἰς γῆν καλούμενος τοσαύτην ἐπεδείξατο τὴν ὑπακοὴν καὶ οὔτε τὸ γῆρας οὔτε τὰ ἄλλα ἅπερ ἀπηριθμησάμεθα κωλύματα οὔτε ἡ τῶν καιρῶν δυσκολία οὔτε ἄλλο τι τῶν ἐπισχεῖν αὐτὸν δυναμένων ἴσχυσεν ὀκνηρότερον αὐτὸν περὶ τὴν ὑπακοὴν καταστῆσαι ἀλλὰ πάντα διαῤῥήξας τὰ δεσμὰ ἔτρεχε καὶ ἠπείγετο ὁ γέρων καθάπερ νέος σφριγῶν μετὰ τῆς γυναικὸς καὶ τοῦ ἀδελφιδοῦ καὶ τῶν οἰκετῶν εἰς ἔργον ἀγαγεῖν τὸ παρὰ τοῦ Θεοῦ ἐπιταχθέν ἡμεῖς δὲ οὐκ ἀπὸ γῆς εἰς γῆν καλούμενοι ἀλλ' ἀπὸ γῆς εἰς τὸν οὐρανὸν οὐδὲ τὴν αὐτὴν τῷ δικαίῳ προθυμίαν περὶ τὴν ὑπακοὴν ἐπιδειξόμεθα ἀλλὰ ψυχρὰς πολλάκις καὶ ἀνονήτους προβαλλόμεθα αἰτίας καὶ οὔτε τὸ μέγεθος τῶν ἐπαγγελιῶν οὔτε τὸ εὐτελὲς τῶν ὁρωμένων ὅτι γήϊνα καὶ πρόσκαιρα οὔτε τὸ τοῦ καλοῦντος ἀξίωμα ἐφέλκεται ἡμᾶς ἀλλὰ τοσαύτην ἐπιδεικνύμεθα τὴν ῥᾳθυμίαν ὡς προτιμᾷν τῶν ἀεὶ μενόντων τὰ πρόσκαιρα καὶ τὴν γῆν τοῦ οὐρανοῦ καὶ τὰ μηδέποτε τέλος λαβεῖν δυνάμενα τῶν πρὶν ἢ φανῆναι ἀφιπταμένων.
Μέχρι γὰρ πότε εἰπέ μοι οὕτως ἂν μεμήναμεν περὶ τὴν τῶν χρημάτων συλλογήν τίς ἡ λύσσα τὸ καθ' ἑκάστην ἡμέραν ὑπὸ τῆς χαλεπῆς ἐπιθυμίας πολιορκεῖσθαι καὶ μηδέποτε κόρον λαμβάνειν ἀλλὰ καὶ τῶν μεθυόντων χαλεπώτερον διακεῖσθαι Καθάπερ γὰρ ἐκεῖνοι ὅσῳ ἂν πλείονα πίνωσι τὸν ἄκρατον τοσούτῳ μᾶλλον ἐκκαίονται πρὸς τὸ δίψος καὶ χαλεπωτέραν τὴν κάμινον ἀνάπτουσιν οὕτω δὴ καὶ οὗτοι τῇ τυραννίδι τῆς τῶν χρημάτων ἐπιθυμίας ἑαυτοὺς ἐκδεδωκότες οὐδέποτε ἵστανται τῆς ἐπιθυμίας ἀλλ' ὅσῳ ἂν πλείονα περιβάλλωνται τοσούτῳ μᾶλλον αἴρεται ἡ φλὸξ καὶ σφοδροτέρα ἡ κάμινος ἀνάπτεται.
Οὐχ ὁρῶμεν τοὺς πρὸ ἡμῶν ὅτι μετὰ τὸ ἅπασαν ὡς εἰπεῖν τὴν οἰκουμένην περιβαλέσθαι γυμνοὶ καὶ ἔρημοι ἐντεῦθεν ἀνηρπάσθησαν τοσοῦτον μόνον ἀπολαύσαντες ὅσον δίκας ἐκεῖ καὶ εὐθύνας ὑπὲρ ἁπάντων ἀπαιτεῖσθαι Καὶ τὰ μὲν τῆς οὐσίας πολλάκις διενείμαντο διάφοροι τὰ δὲ ὑπὲρ τούτων ἁμαρτήματα αὐτὸς μόνος ἐπιφερόμενος ἄπεισι τὰς ὑπὲρ τούτων κολάσεις μετὰ πολλῆς τῆς ἀγανακτήσεως ὑπέχων καὶ οὐδεμίαν οὐδαμόθεν παραμυθίαν εὑρεῖν δυνάμενος.
Τίνος οὖν ἕνεκεν εἰπέ μοι οὕτως ἀμελῶς πρὸς τὴν ἑαυτῶν σωτηρίαν διακείμεθα καὶ ὡς περὶ ἀλλοτρίας οὕτω βουλευόμεθα περὶ τῆς ἑαυτῶν ψυχῆς Οὐκ ἀκούεις τοῦ Χριστοῦ λέγοντος Τί δώσει ἄνθρωπος ἀντάλλαγμα τῆς ψυχῆς αὑτοῦ Καὶ πάλιν Τί ὠφελεῖται ἄνθρωπος ἐὰν τὸν κόσμον ὅλον κερδήσῃ τὴν δὲ ψυχὴν αὑτοῦ ζημιωθῇ Μὴ γὰρ ἔχεις τι ταύτης ἀντάξιον Κἂν τὴν οἰκουμένην ὅλην εἴπῃς οὐδὲν ἐρεῖς.
Τί γὰρ ὄφελος καθάπερ ὁ Χριστὸς εἶπε πάντα τὸν κόσμον κερδᾶναι τὴν δὲ ψυχὴν ζημιωθῆναι ἧς ἡμῖν οἰκειότερον οὐδέν Ταύτην οὖν τὴν οὕτω τιμίαν τὴν οὕτως ὀφείλουσαν ἡμῖν εἶναι περισπούδαστον ταύτην οὕτω περιορῶμεν καθ' ἑκάστην ἡμέραν σπαραττομένην καὶ ποτὲ μὲν ὑπὸ τῆς τῶν χρημάτων ἐπιθυμίας πολιορκουμένην ποτὲ δὲ ὑπὸ ἀσελγείας καταξαινομένην ἄλλοτε δὲ ὑπὸ θυμοῦ καταισχυνομένην καὶ διαφόρως ὑφ' ἑκάστου τῶν παθῶν κατατεινομένην καὶ οὐδεμίαν ὀψὲ γοῦν ποτε περὶ αὐτὴν πρόνοιαν ποιησόμεθα Καὶ τίς ἀξιώσει ἡμᾶς λοιπὸν συγγνώμης ἢ ἐξαιρήσεται τῆς ἐπικειμένης κολάσεως Δι' ὃ παρακαλῶ ὡς ἔτι καιρὸν ἔχομεν ἀποσμήχωμεν αὐτῆς τὸν ῥύπον διὰ δαψιλοῦς ἐλεημοσύνης καὶ σβέσωμεν διὰ ταύτης τὴν πυρὰν τῶν ἡμετέρων ἁμαρτημάτων.
Πῦρ γὰρ φησὶ φλογιζόμενον ἀποσβέσει ὕδωρ καὶ ἐλεημοσύναις ἀποκαθαίρονται ἁμαρτίαι.
Οὐδὲν γὰρ οὐδὲν ἕτερον οὕτως ἐξελέσθαι ἡμᾶς δυνήσεται τῆς τοῦ πυρὸς γεέννης ὡς ἡ περὶ ταύτην δαψίλεια.
Ἂν ταύτην ἐπιδειξώμεθα κατὰ τοὺς ὑπ' αὐτοῦ δοθέντας νόμους μηδὲν πρὸς ἐπίδειξιν διαπραττόμενοι ἀλλὰ διὰ τὸν περὶ τὸν Θεὸν πόθον δυνησόμεθα καὶ τῶν ἡμαρτημένων ἡμῖν τὸν ῥύπον ἀπονίψασθαι καὶ τῆς παρὰ τοῦ Θεοῦ φιλανθρωπίας ἀξιωθῆναι χάριτι καὶ οἰκτιρμοῖς τοῦ μονογενοῦς αὐτοῦ Υἱοῦ μεθ' οὗ αὐτῷ τῷ Πατρὶ ἅμα τῷ ἁγίῳ Πνεύματι δόξα κράτος τιμὴ νῦν καὶ ἀεὶ καὶ εἰς τοὺς αἰῶνας τῶν αἰώνων.
Καὶ ὤφθη Κύριος τῷ Ἄβραμ καὶ εἶπεν αὐτῷ Τῷ σπέρματί σου δώσω τὴν γῆν ταύτην.
Καὶ ᾠκοδόμησεν ἐκεῖ θυσιαστήριον τῷ Κυρίῳ τῷ ὀφθέντι αὐτῷ.
Πολὺς ὁ θησαυρὸς καὶ ἄφατος ἀγαπητοὶ ἐν τοῖς πρόσφατον ἀναγνωσθεῖσι καὶ δεῖ συντεταμένης διανοίας καὶ λογισμοῦ νήφοντος καὶ διεγηγερμένου ὥστε μηδὲν ἡμᾶς παραδραμεῖν τῶν ἐγκεκρυμμένων τοῖς βραχέσι τούτοις ῥήμασι.
Διὰ γὰρ τοῦτο καὶ ὁ φιλάνθρωπος Θεὸς οὐκ αὐτόθεν καὶ ἐκ ψιλῆς ἀναγνώσεως πάντα τὰ ἐν ταῖς Γραφαῖς κείμενα εὐσύνοπτα καὶ δῆλα ἡμῖν τυγχάνειν συνεχώρησεν ἵνα τὴν νωθείαν ἡμῶν διεγείρῃ καὶ πολλὴν τὴν ἀγρυπνίαν ἐπιδειξάμενοι οὕτω τὴν ἐξ αὐτῶν ὠφέλειαν καρπωσώμεθα.
Εἴωθε γάρ πως τὰ μὲν μετὰ πόνου καὶ ζητήσεως εὑρισκόμενα μᾶλλον ἐμπήγνυσθαι ἡμῶν τῇ διανοίᾳ τὰ δὲ μετ' εὐκολίας θᾶττον ἀφίπτασθαι τῆς καρδίας τῆς ἡμετέρας.
Μὴ τοίνυν ῥᾳθυμῶμεν παρακαλῶ ἀλλὰ διεγείρωμεν ἡμῶν τὸν λογισμὸν καὶ πρὸς τὸ βάθος αὐτὸ τῶν γεγραμμένων ὁλοσχερῶς κατοπτεύσωμεν ἵνα δυνηθῶμεν κερδάναντές τι πλέον ἐντεῦθεν οὕτως οἴκαδε ἐπανελθεῖν.
Καὶ γὰρ πανήγυρίς ἐστι πνευματικὴ τοῦ Θεοῦ ἡ ἐκκλησία καὶ ἰατρεῖόν ἐστι ψυχῶν καὶ δεῖ καθάπερ εἰς πανήγυριν παραγενομένους πολλὴν τὴν εὐπορίαν ἐντεῦθεν συλλέξαντας οὕτως ἐπανιέναι καὶ καθάπερ εἰς ἰατρεῖον ἀπαντῶντας τὰ κατάλληλα τοῖς ὑποκειμένοις πάθεσι φάρμακα λαβόντας ἐξιέναι.
Οὐ γὰρ διὰ τοῦτο καθ' ἑκάστην ἡμέραν συνεδρεύομεν ἵνα τὰς πρὸς ἀλλήλους συντυχίας ἁπλῶς ποιησάμενοι οὕτως ἅπαντες διαλυθῶμεν ἀλλ' ἵνα ἕκαστόν τι τῶν χρησίμων μαθὼν καὶ πρὸς τὸ ἐνοχλοῦν πάθος τὴν ἰατρείαν δεξάμενος οὕτως ἐντεῦθεν ἀναχωρήσῃ.
Πῶς γὰρ οὐκ ἂν εἴη τῶν ἀτοπωτάτων τὰ μὲν παιδία τὰ ἡμέτερα εἰς διδασκαλεῖον ἀποστέλλοντας καθ' ἑκάστην ἡμέραν ἀπαιτεῖν παρ' αὐτῶν προσθήκην τινὰ τῶν μαθημάτων καὶ οὐκ ἄν ποτε ἀνασχοίμεθα ἁπλῶς καὶ εἰκῆ ταῦτα βαδίζειν ἐκεῖσε εἰ μὴ ἴδωμεν καρπούμενά τι πλέον ἡμᾶς δὲ τοὺς εἰς μέτρον ἡλικίας φθάσαντας καὶ εἰς τὸ πνευματικὸν τοῦτο διδασκαλεῖον παραγενομένους μὴ τὴν ἴσην ἐκείνοις σπουδὴν ἐπιδείκνυσθαι καὶ ταῦτα ἔνθα εἰς τὴν τῆς ψυχῆς σωτηρίαν τὸ κέρδος διαβαίνει Ἕκαστος τοίνυν ἡμῶν παρακαλῶ ἑαυτὸν καθ' ἑκάστην ἡμέραν διερευνάσθω τί μὲν ἐκ τῆς ἡμερινῆς ἐκέρδανε διαλέξεως τί δὲ ἐκ τῆς ἐπιούσης ἵνα μὴ δόξωμεν καὶ ἡμεῖς εἰκῆ καὶ ἁπλῶς ἐνταῦθα παραγίνεσθαι.
Ὅτι δὲ τοῦτο ἡμᾶς μὲν πάσης αἰτίας ἀφίησι τὰ γὰρ καθ' ἑαυτοὺς ἅπαντα εἰσφέρομεν καὶ οὐδὲν τῶν εἰς δύναμιν παραλιμπάνομεν τοῖς δὲ ἀγανακτοῦσι καὶ μετὰ ἀκριβείας μὴ προσέχουσι καὶ καρποῦσθαί τι πλέον μὴ βουλομένοις μείζονος αἴτιον κατακρίσεως γίνεται ἄκουσον τοῦ Χριστοῦ λέγοντος πρὸς μὲν τὸν καταχώσαντα τὸ τάλαντον Πονηρὲ δοῦλε ἔδει σε τὸ ἀργύριόν μου καταβαλεῖν ἐπὶ τοὺς τραπεζίτας καὶ ἐγὼ ἂν ἐλθὼν ἀπῄτησα αὐτὸ μετὰ τόκου περὶ δὲ τῶν Ἰουδαίων Εἰ μὴ ἦλθον καὶ ἐλάλησα αὐτοῖς ἁμαρτίαν οὐκ εἶχον νῦν δὲ πρόφασιν οὐκ ἔχουσιν.
Ἀλλὰ νῦν ἡμεῖς οὐ τοῦτο σκοποῦμεν εἰ ἔξω τῶν ἐγκλημάτων ἐσμὲν ἀλλὰ τὴν ὑμετέραν ἐπιθυμοῦμεν προκοπὴν καὶ ἀκρωτηριάζεσθαι ἡμῖν ἡγούμεθα τὰ τῆς εὐφροσύνης κἂν μυριάκις αὐτοὶ ὦμεν ἀνεύθυνοι εἰ μὴ καὶ ὑμεῖς ἀξίαν τῶν πόνων τῶν ἡμετέρων τὴν σπουδὴν ἐπιδείξησθε.
Αὕτη γὰρ ἡμῶν τῆς εὐφροσύνης ἡ ὑπόθεσις τὸ ὁρᾷν ὑμῶν τὴν ἐν τοῖς πνευματικοῖς ἐπίδοσιν.
Καὶ οἶδα μὲν ὅτι διὰ τὴν τοῦ Θεοῦ χάριν συνέσεως πεπληρωμένοι ὄντες δυνήσεσθε καὶ ἄλλους νουθετεῖν ἀλλὰ κατὰ τὸν μακάριον Παῦλον ἐπαναμιμνήσκων ὑμᾶς καὶ διεγείρων ὑμῶν τὸν ζῆλον καὶ τὴν προθυμίαν ταῦτα συνεχῶς παραινῶ βουλόμενος ὑμᾶς τελείους καὶ ἀπηρτισμένους γενέσθαι Οὐ μικρὸν γὰρ καὶ τοῦτο αὐτὸ δεῖγμα ποιοῦμαι τῆς κατὰ Θεὸν ὑμῶν προκοπῆς τὸ μετὰ τοσαύτης προθυμίας καθ' ἑκάστην ἡμέραν ἐνταῦθα παραγίνεσθαι καὶ ἀκορέστως ἔχειν περὶ τὴν πνευματικὴν διδασκαλίαν.
Ὥσπερ γὰρ ἡ περὶ τὴν σωματικὴν τροφὴν ὄρεξις ὑγιείας ἂν εἴη μεγίστης σημεῖον οὕτως ἡ περὶ τὴν πνευματικὴν διδασκαλίαν ἐπιθυμία τῆς κατὰ ψυχὴν ὑγιείας τεκμήριον ἂν εἴη ἐναργέστατον.
Διά τοι τοῦτο κἀγὼ εἰδὼς ὑμῶν τὸν πόθον καὶ ὅτι κἂν μυριάκις παρατείνω τὴν διδασκαλίαν οὐδὲ οὕτως ἐμπλῆσαι ὑμῶν δύναμαι τὴν ἐπιθυμίαν καὶ κόρον ἐμποιῆσαι τῆς τροφῆς ταύτης τῆς πνευματικῆς οὐ παύσομαι κατὰ δύναμιν τὴν ἐμὴν ἅπερ ἂν ἡ τοῦ Θεοῦ χάρις παρέχῃ εἰς ὠφέλειαν ὑμετέραν ταῦτα ἐφ' ἑκάστης ὑμῖν παρατιθεὶς καὶ τὰ ἀπὸ τῶν θείων Γραφῶν διδάγματα ἐναποτιθέμενος ταῖς ὑμετέραις διανοίαις.
Φέρε οὖν καὶ σήμερον τὸν φιλάνθρωπον Δεσπότην παρακαλέσαντες ὁδηγῆσαι ἡμῶν τὴν γλῶσσαν πρὸς τὴν τῶν ζητουμένων εὕρεσιν τὴν συνήθη παραθῶμεν ὑμῖν διδασκαλίαν αὐτὰ πρότερον τὰ ἀναγνωσθέντα προθέντες ἐπὶ τῆς ὑμετέρας ἀγάπης.
Καὶ ὤφθη φησὶ Κύριος ὁ Θεὸς τῷ Ἄβραμ καὶ εἶπεν αὐτῷ.
Οὐ καλῶς ἔλεγον ἐξ ἀρχῆς ὅτι πολὺς ὁ θησαυρὸς ἐναπόκειται τοῖς βραχέσι τούτοις ῥήμασιν Ἰδοὺ γὰρ εὐθέως ξένον καὶ καινὸν τὸ προοίμιον τῶν εἰρημένων Καὶ ὤφθη φησὶ Κύριος ὁ Θεὸς τῷ Ἄβραμ.
Πρῶτον τοῦτο εὑρίσκομεν ἐν τῇ Γραφῇ νῦν τὸ ῥηθὲν ὅτι Ὤφθη οὔτε γὰρ ἐπὶ τοῦ Ἀδὰμ οὔτε ἐπὶ τοῦ Ἄβελ οὔτε ἐπὶ τοῦ Νῶε οὔτε ἐπ' ἄλλου τινὸς ταύτῃ ἐχρήσατο τῇ λέξει ἡ θεία Γραφή.
Τί οὖν ἐστι τὸ εἰρημένον Καὶ ὤφθη φησί Καὶ πῶς ἑτέρωθι λέγει Οὐδεὶς ὄψεται τὸν Θεὸν καὶ ζήσεται Τί οὖν ἂν εἴποιμεν νῦν τῆς Γραφῆς λεγούσης ὅτι Ὤφθη Πῶς ὤφθη τῷ δικαίῳ Ἆρα αὐτὴν τὴν οὐσίαν εἶδεν Οὐχί μὴ γένοιτο.
Ἀλλὰ τί Οὕτως ὤφθη ὡς αὐτὸς οἶδε μόνος καὶ ὡς ἐκείνῳ δυνατὸν ἦν ἰδεῖν.
Εὐμήχανος γὰρ ὢν ὁ σοφὸς καὶ φιλάνθρωπος ἡμῶν Δεσπότης καὶ συγκαταβαίνων τῇ ἀνθρωπίνῃ φύσει τοῖς ἀξίως προπαρεσκευασμένοις ἑαυτὸν ἐμφανίζει.
Καὶ τοῦτο δείκνυσι διὰ τοῦ προφήτου λέγων Ἐγὼ ὁράσεις ἐπλήθυνα καὶ ἐν χερσὶ προφητῶν ὡμοιώθην.
Ἐπεὶ καὶ Ἡσαΐας εἶδεν αὐτὸν καθήμενον τοῦτο δὲ ἀνάξιον Θεοῦ Θεὸς γὰρ οὐ κάθηται πῶς γὰρ ἡ ἀσώματος ἐκείνη καὶ ἀνώλεθρος φύσις καὶ ὁ Δανιὴλ πάλιν εἶδεν αὐτὸν ὡς παλαιὸν ἡμερῶν καὶ ὁ Ζαχαρίας ἑτέρως αὐτὸν ἐθεάσατο καὶ Ἰεζεκιὴλ πάλιν ἄλλως.
Διὰ τοῦτο οὖν ἔλεγεν Ἐγὼ ὁράσεις ἐπλήθυνα ἀντὶ τοῦ Πρὸς τὴν ἑκάστου ἀξίαν οὕτως ὤφθην.
Καὶ νῦν οὖν ἐπειδὴ ἀνέστησε τὸν δίκαιον οἴκοθεν καὶ προσέταξεν εἰς τὴν ἀλλοτρίαν ἐλθεῖν παραγενόμενος δὲ καθάπερ ἀλήτης καὶ ξένος οὕτω περιῄει τῶν Χαναναίων ἔτι κατοικούντων ἐπιζητῶν ὅπου τὴν κατοίκησιν αὐτὸν ποιήσασθαι προσῆκεν ὁ ἀγαθὸς Δεσπότης παραμυθήσασθαι αὐτὸν βουλόμενος καὶ νευρῶσαι αὐτοῦ τὴν προθυμίαν ὥστε μὴ ναρκῆσαι μηδὲ ἐνδοιάσαι πρὸς τὴν ἐπαγγελίαν τὴν ἤδη γεγενημένην πρὸς αὐτὸν ὅτι Δεῦρο καὶ ποιήσω σε εἰς ἔθνος μέγα  ἵν' οὖν διεγείρῃ αὐτοῦ τὸν λογισμὸν φησί Καὶ ὤφθη Κύριος τῷ Ἄβραμ καὶ εἶπεν αὐτῷ Τῷ σπέρματί σου δώσω τὴν γῆν ταύτην.
Τέως ἡ ὑπόσχεσις μεγάλη καὶ ἀκόλουθος τῇ ἐπαγγελίᾳ δι' ἧς οἴκοθεν αὐτὸν ἀνέστησεν.
Εἶπε γάρ Μεγαλυνῶ τὸ ὄνομά σου διὰ τοῦτο νῦν φησι πάλιν Τῷ σπέρματί σου δώσω τὴν γῆν ταύτην.
Ἐπειδὴ γὰρ ἐν γήρᾳ τυγχάνων ὁ δίκαιος ἄπαις ἦν διὰ τὴν τῆς Σάρας στείρωσιν ἐπαγγέλλεται αὐτῷ τῷ ἐξ αὐτοῦ τικτομένῳ τὴν γῆν παρασχεῖν.
Καὶ σκόπει μοι Θεοῦ φιλανθρωπίαν πῶς προειδὼς τοῦ δικαίου τὴν ἀρετὴν βούλεται πᾶσι κατάδηλον αὐτὸν ποιῆσαι καὶ καθάπερ μαργαρίτην τινὰ κρυπτόμενον οὕτω φανερὸν ἀπεργάσασθαι.
Καὶ ἐπαγγελίας ἐπαγγελίαις συνάψας καὶ μεγάλας τὰς ὑποσχέσεις ποιησάμενος πάλιν μικρὸν διαναβάλλεται ἵνα ταύτῃ μάλιστα δειχθῇ τοῦ πατριάρχου τὸ φιλόθεον ὅτι καὶ ἐναντία ταῖς ὑποσχέσεσιν ὁρῶν τέως ἐκβαίνοντα τὰ πράγματα ὁ μακάριος οὐκ ἐθορυβεῖτο οὐδὲ διεταράττετο ἀλλ' ἀκίνητον εἶχε τὸν λογισμὸν πεπεισμένος ὅτι δὴ τὰ παρὰ τοῦ Θεοῦ ἅπαξ αὐτῷ ἐπαγγελθέντα βέβαια καὶ πάγια τυγχάνει.
Ἀλλὰ κατὰ μικρὸν ἅπαντα διερευνησώμεθα ἵν' οὕτω μάθωμεν καὶ τοῦ ἀγαθοῦ Θεοῦ τὴν εὐμήχανον σοφίαν καὶ τὴν κηδεμονίαν ἣν περὶ τὸν δίκαιον ἐπεδείκνυτο καὶ τοῦ πατριάρχου τὸ φίλτρον τὸ περὶ τὸν Δεσπότην.
Καὶ ὤφθη φησὶ Κύριος ὁ Θεὸς τῷ Ἄβραμ.
Πῶς ὤφθη Ὡς αὐτὸς ὁ Θεὸς μόνος οἶδε καὶ ὡς ἐκεῖνος ἰδεῖν ἠδύνατο.
Οὐ γὰρ παύσομαι τοῦτο λέγων τὸν δὲ τρόπον ἀγνοῶ ἀκούω δὲ μόνον τῆς Γραφῆς λεγούσης ὅτι Ὤφθη Κύριος ὁ Θεὸς τῷ Ἄβραμ καὶ εἶπεν αὐτῷ Τῷ σπέρματί σου δώσω τὴν γῆν ταύτην.
Ἀκριβῶς μνημονεύετε τῶν παρὰ τοῦ Θεοῦ ὑποσχέσεων γινομένων ἵν' ὅταν ἴδητε διαφόροις περιστάσεσι τὸν δίκαιον περιπίπτοντα μάθητε αὐτοῦ τῆς φιλοσοφίας τὴν ὑπερβολὴν καὶ τῆς ἀνδρείας τὸ στεῤῥὸν καὶ τοῦ περὶ τὸν Θεὸν φίλτρου τὸ βέβαιον καὶ ἀκίνητον καὶ ἐκ τῶν τῷ δικαίῳ τούτῳ συμβάντων παιδεύησθε μηδέποτε νομίζειν ἔργον Θεοῦ ἐγκαταλείψεως εἶναι ἐπειδὰν ἴδητέ τινα τῶν ἐναρέτων πειρασμοῖς ἢ ἑτέραις τισὶ θλίψεσι βιωτικαῖς περιπεπτωκότα ἀλλ' ἐννοοῦντες τῶν οἰκονομιῶν τοῦ Θεοῦ τὸ διάφορον παραχωρῆτε τὰ πάντα αὐτοῦ τῇ ἀκαταλήπτῳ προνοίᾳ.
Εἰ γὰρ καὶ τὸν δίκαιον τοῦτον οὕτω φιλόθεον ὄντα τοσαύτην ὑπακοὴν ἐπιδειξάμενον συγχωρεῖ τοιούτων πειραθῆναι ὧν αὐτίκα μάλα εἴσεσθε οὐχὶ περιορῶν τὸν αὑτοῦ θεράποντα ἀλλὰ τοῖς ἄλλοις ἅπασι βουλόμενος αὐτοῦ τὴν ἀρετὴν ἐκκαλύψαι καὶ γὰρ ἔθος αὐτῷ τοῦτο ἐφ' ἑκάστῳ τῶν δικαίων ποιεῖν καὶ ὅσοι περὶ τὴν ἀνάγνωσιν τῶν θείων Γραφῶν ἐστε φιλότεχνοι δυνήσεσθε ἄνωθεν καὶ ἐξ ἀρχῆς καταμανθάνοντες οὕτως εὑρεῖν αὐτὸν οἰκονομοῦντα τῶν αὑτοῦ δούλων τὴν ζωὴν πῶς οὐκ ἂν εἴη ἐσχάτης ἀγνωμοσύνης τὸ νομίζειν ἐγκαταλείψεως εἶναι τὴν τοσαύτην συγχώρησιν οὐ πολλῆς δὲ μᾶλλον κηδεμονίας καὶ τῆς ἀφάτου φιλανθρωπίας τοῦτο μέγιστον ποιεῖσθαι σημεῖον Δεικνὺς τοίνυν τὴν ὑπερβάλλουσαν δύναμιν αὐτοῦ δύο ταῦτα ἐντεῦθεν κατασκευάζει καὶ τῶν δούλων αὐτοῦ τὴν ὑπομονὴν καὶ τὴν ἀνδρείαν ἅπασι φανερὰν καθίστησι καὶ τῆς προνοίας αὐτοῦ τὸ εὐμήχανον καὶ μεταξὺ τῶν δεινῶν αὐτῶν καὶ μετὰ τὸ ἀπογνωσθῆναι σχεδὸν τὰ πράγματα τότε πρὸς ὃ βούλεται μεθίστησιν οὐδὲν ὑπὸ τῆς ἐν μέσῳ δυσκολίας γενομένης ἐμποδιζόμενος.
Καὶ ὤφθη φησὶ Κύριος ὁ Θεὸς τῷ Ἄβραμ καὶ εἶπεν αὐτῷ Τῷ σπέρματί σου δώσω τὴν γῆν ταύτην.
Μεγάλη ἡ ὑπόσχεσις καὶ ποθεινὴ μάλιστα τῷ δικαίῳ.
Ἴστε γὰρ ὅπως οἱ ἐν γήρᾳ φθάσαντες μάλιστα καὶ ἐν ἀπαιδίᾳ τὸν ἅπαντα διάγοντες χρόνον ἐπιθυμοῦσι παίδων.
Τῆς ὑπακοῆς τοίνυν αὐτῷ τὴν ἀμοιβὴν διδοὺς ὁ Δεσπότης καὶ ὅτι ἀκούσας Ἔξελθε ἐκ τῆς γῆς σου οὐχ ὑπερέθετο οὐκ ἀνεβάλλετο ἀλλ' ὑπήκουσε τῷ ἐπιτάγματι καὶ εἰς ἔργον ἤγαγε τὸ προσταχθὲν φησί Τῷ σπέρματί σου δώσω τὴν γῆν ταύτην.
Σκόπει πῶς διὰ τοῦ ῥήματος ἀνέστησεν αὐτοῦ τὴν διάνοιαν καὶ ἀρκοῦσαν αὐτῷ τῶν καμάτων παρέσχε τὴν ἀντίδοσιν.
Διά τοι τοῦτο καὶ ὁ δίκαιος τὴν οἰκείαν εὐγνωμοσύνην ἐπιδεικνύμενος εὐθέως ἐπὶ εὐχαριστίαν τρέπεται.
Καὶ ᾠκοδόμησεν ἐκεῖ φησὶ θυσιαστήριον τῷ Κυρίῳ τῷ ὀφθέντι αὐτῷ.
Ὅρα φιλοθέου γνώμης τεκμήριον.
Καὶ αὐτὸν τὸν τόπον ἔνθα τῆς ὁμιλίας ἠξιώθη τῆς παρὰ τοῦ Θεοῦ ἀφιέρωσε καὶ τὴν εὐχαριστίαν τὴν κατὰ δύναμιν ἐπεδείξατο.
Τοῦτο γάρ ἐστιν Ὠκοδόμησε θυσιαστήριον ἀντὶ τοῦ εὐχαρίστησεν ὑπὲρ τῶν ἐπαγγελθέντων.
Καὶ καθάπερ ἄνθρωποι πολλάκις ὑπὸ φίλτρου κινούμενοι καὶ οἰκίας οἰκοδομοῦσιν ἔνθα ἂν τοῖς γνησίως περὶ αὐτοὺς διακειμένοις συντυγχάνωσι πολλάκις δὲ πολλοὶ καὶ πόλεις ἔστησαν καὶ τὰς ἐπονομασίας αὐταῖς ἐκ τῆς τῶν ἐπιτηδείων συντυχίας ἐπέθηκαν τὸν αὐτὸν δὴ τρόπον καὶ ὁ δίκαιος οὗτος ἔνθα τῆς ὀπτασίας τῆς τοῦ Θεοῦ ἠξιώθη τὸ Θυσιαστήριον ᾠκοδόμησε Κυρίῳ τῷ ὀφθέντι αὐτῷ καὶ ἀπέστη φησὶν ἐκεῖθεν.
Τί ἐστι Καὶ ἀπέστη ἐκεῖθεν Ὡς ἱερωμένου λοιπὸν τοῦ τόπου καὶ τῷ Θεῷ ἀνατεθέντος ἀνεχώρησεν ἐκεῖθεν καὶ μετῆλθεν εἰς ἕτερον τόπον φησὶν Εἰς τὸ ὄρος κατὰ ἀνατολὰς Βεθὴλ καὶ ἔστησεν ἐκεῖ τὴν σκηνὴν αὐτοῦ ἐσχεδιασμένην φησὶ τὴν οἴκησιν ἐποιήσατο.
Ὅρα πῶς ἦν ἀπέριττος πῶς ἦν εὔζωνος ὡς μετά τε γυναικὸς καὶ οἰκετῶν οὕτως εὐκόλως μετανίστασθαι.
Ἀκουέτωσαν ἄνδρες ἀκουέτωσαν γυναῖκες.
Καὶ γὰρ πολλάκις εἰς ἀγρὸν ἐξιέναι δεόμενοι μυρίας ἐπινοοῦμεν μηχανὰς καὶ πολλὰ καὶ διάφορα πραγματευόμεθα διὰ τὸ πολλὰ ἐπισύρεσθαι καὶ μὴ τῆς χρείας γίνεσθαι μᾶλλον ἀλλὰ τὰ περιττὰ καὶ ἀνόνητα καὶ φαντασίας ἕνεκεν ἡμῖν ἐσπουδασμένα ταῦτα μεθ' ἑαυτῶν ἄγειν καὶ περιάγειν.
Ἀλλ' οὐχ ὁ δίκαιος οὗτος.
Ἀλλὰ τί Ἐπειδὴ ἀξιωθεὶς τῆς παρὰ τοῦ Θεοῦ ὁμιλίας τὸν τόπον ἀφιέρωσε καὶ θυσιαστήριον ᾠκοδόμησε μετέστη μετὰ πάσης εὐκολίας ἑτέρωθι.
Καὶ ἔστησεν ἐκεῖ τὴν σκηνὴν αὐτοῦ ἐν Βεθὴλ κατὰ θάλασσαν καὶ Ἁγγαὶ κατὰ ἀνατολάς καὶ ᾠκοδόμησε κἀκεῖ θυσιαστήριον τῷ Κυρίῳ καὶ ἐπεκαλέσατο ἐπὶ τῷ ὀνόματι Κυρίου.
Ὅρα πῶς διὰ πάντων δείκνυσιν ἑαυτοῦ τὴν φιλόθεον γνώμην.
Ἐκεῖ μὲν γὰρ διὰ τὴν παρὰ τοῦ Θεοῦ γεγενημένην αὐτῷ ὑπόσχεσιν τὸ θυσιαστήριον ᾠκοδόμησε καὶ τὸν τόπον ἀφιερώσας ἀνεχώρησεν.
Ἐνταῦθα δὲ ἐπειδὴ τὴν σκηνὴν ἐπήξατο πάλιν Ὠκοδόμησε φησὶ θυσιαστήριον τῷ Κυρίῳ καὶ ἐπεκαλέσατο ἐπὶ τῷ ὀνόματι Κυρίου.
Εἶδες γνώμην φιλόσοφον εἶδες ὅπερ γράφων παρῄνεσεν ὁ θαυμαστὸς τῆς οἰκουμένης διδάσκαλος ὁ μακάριος Παῦλος λέγων Ἐν παντὶ τόπῳ ἐπαίροντας ὁσίους χεῖρας τοῦτο προλαβὼν ὁ πατριάρχης διὰ τῶν ἔργων ἐπλήρου καθ' ἕκαστον τόπον θυσιαστήριον οἰκοδομῶν καὶ τὰς εὐχαριστίας ἀναφέρων τῷ Δεσπότῃ Ἤδει γὰρ ᾔδει σαφῶς ὡς οὐδὲν ἕτερον ἐπιζητεῖ παρὰ τῆς ἀνθρωπίνης φύσεως ὁ τῶν ὅλων Θεὸς μετὰ τὰς μυρίας καὶ ἀφάτους αὑτοῦ εὐεργεσίας ὡς εὐχάριστον γνώμην καὶ τὸ εἰδέναι χάριν ὁμολογεῖν ὑπὲρ τῶν ὑπηργμένων.
Ἀλλ' ἴδωμεν πάλιν πῶς καὶ ἐντεῦθεν ὁ δίκαιος μετανίσταται.
Καὶ ἀπῆρε φησὶν Ἄβραμ καὶ πορευθεὶς ἐστρατοπέδευσεν ἐν τῇ ἐρήμῳ.
Ὅρα πάλιν τὴν φιλόθεον αὐτοῦ γνώμην καὶ τὴν φιλοσοφίαν τὴν πολλήν.
Πάλιν φησὶν ἐντεῦθεν ἀνεχώρησε καὶ Ἐστρατοπέδευσεν ἐν τῇ ἐρήμῳ.
Τίνος ἕνεκεν ἀπῆρεν ἐκεῖθεν Ἴσως ὁρῶν τινας οἰκητόρων οὐκ ἀρεσκομένους αὐτοῦ τῇ παρουσίᾳ.
Διά τοι τοῦτο δεικνὺς αὑτοῦ τῆς πραότητος τὴν ὑπερβολὴν καὶ ὅπως περὶ πολλοῦ ποιεῖται τὴν ἡσυχίαν καὶ τὸ πρὸς μηδένα τι ἔχειν κοινὸν τὴν ἐρημίαν καταλαμβάνει.
Καὶ πορευθεὶς φησὶν ἐστρατοπέδευσεν ἐν τῇ ἐρήμῳ.
Ξένῃ λέξει ἐχρήσατο ἡ θεία Γραφή καθάπερ γὰρ ἐπὶ τῶν πολέμων ἔθος ἐστὶ λέγειν οὕτω καὶ νῦν εἶπεν ἐπὶ τοῦ δικαίου ὅτι ἐστρατοπέδευσε ἵνα δείξῃ τὸ εὔζωνον τοῦ πατριάρχου ὅτι καθάπερ οἱ στρατιῶται μετ' εὐκολίας νῦν μὲν ἐνταῦθα νῦν δὲ ἐκεῖσε στρατοπεδεύονται οὕτω δὴ καὶ ὁ δίκαιος οὗτος καίτοι γυναῖκα ἐπιφερόμενος καὶ τὸν ἀδελφιδοῦν καὶ τοσούτων οἰκετῶν πλῆθος μετὰ πλείονος τῆς εὐκολίας τὰς μεταναστάσεις ἐποιεῖτο.
Εἶδες βίον ἐν γήρᾳ μετὰ γυναικὸς καὶ οἰκετῶν τοσούτων εὔζωνον Ἐμοὶ δὲ θαυμάσαι ἔπεισι μάλιστα τῆς γυναικὸς τὴν ἀνδρείαν.
Ὅταν γὰρ ἐννοήσω τῆς φύσεως τῆς γυναικείας τὴν ἀσθένειαν καὶ λογίσωμαι ὅπως μετ' εὐκολίας ἅμα τῷ δικαίῳ τὰς μεταναστάσεις ἐποίει οὔτε αὐτὴ δυσχεραίνουσα οὔτε τῷ δικαίῳ κώλυμα γινομένη ἐκπλήττομαι καὶ λογίζομαι ὅτι οὐκ ἔλαττον τοῦ δικαίου καὶ αὐτὴ φρόνημα ὑψηλὸν καὶ ἀνδρεῖον ἐκέκτητο.
Καὶ τοῦτο μάλιστα εἰσόμεθα ἐπιόντες τὰ ἑξῆς τῶν ἀνεγνωσμένων.
Εἶδες ὅτι μετὰ τὸ ἀκοῦσαι ὅτι Τῷ σπέρματί σου δώσω τὴν γῆν ταύτην πῶς οὐχ ἡσύχασεν ὁ δίκαιος ἀλλ' ἐντεῦθεν ἐκεῖ μετέβαινε καὶ πάλιν ἐκεῖθεν ἑτέρωθι Ἀλλ' ὅρα καὶ ἀπὸ τῆς ἐρημίας αὐτὸν πάλιν ἐλαυνόμενον οὐχ ὑπὸ ἀνθρώπων ἀλλ' ὑπὸ τῆς ἀνάγκης τοῦ λιμοῦ.
Καὶ ἐγένετο φησὶ λιμὸς ἐπὶ τῆς γῆς.
Ἀκουέτωσαν οἱ ἁπλῶς καὶ ἀπαραφυλάκτως φθεγγόμενοι καὶ οἰωνιζόμενοι καὶ λέγοντες ὅτι ἐπειδὴ ὁ δεῖνα παρεγένετο λιμὸς γέγονε καὶ ἐπειδὴ ὁ δεῖνα ἦλθε τόδε συνέβη.
Ἰδοὺ καὶ ἐπὶ τῆς τοῦ δικαίου παρουσίας λιμὸς καὶ λιμὸς βαρὺς καὶ οὐ θορυβεῖται ὁ δίκαιος οὐδὲ πάσχει τι ἀνθρώπινον καὶ τῇ ἑαυτοῦ παρουσίᾳ λογίζεται τοῦ λιμοῦ τὴν αἰτίαν.
Ἀλλ' ἐπειδὴ εἶδε τὴν φύσιν ἐλεγχομένην καὶ ἐπεκράτησεν ὁ λιμὸς Κατέβη φησὶ εἰς Αἴγυπτον Ἄβραμ παροικῆσαι ἐκεῖ ὅτι ἐνίσχυσεν ὁ λιμὸς ἐπὶ τῆς γῆς.
Σκόπει πῶς μακρότερα τὰ σκάμματα τῷ δικαίῳ ἐγίνετο.
Ὠκονόμει γὰρ ὁ Δεσπότης μὴ μόνον τοῖς τὴν Παλαιστίνην οἰκοῦσιν ἀλλὰ καὶ τοῖς κατὰ τὴν Αἴγυπτον διδάσκαλον αὐτὸν γενέσθαι καὶ τὸ φῶς τῆς οἰκείας ἀρετῆς πᾶσι κατάδηλον ποιῆσαι.
Καθάπερ γὰρ φωστῆρά τινα λανθάνοντα καὶ κεκρυμμένον εἰς τὴν Χαλδαίων ἐκεῖθεν ἀνέστησεν ἵνα τοὺς ἐν τῷ σκότει τῆς πλάνης καθημένους χειραγωγήσῃ πρὸς τὴν τῆς ἀληθείας ὁδόν.
Ἀλλ' ἴσως εἴποι τις ἄν Καὶ τίνος ἕνεκεν οὐ τοὺς ἐν τῇ Χαλδαίων χώρᾳ παρεσκεύασε δι' αὐτοῦ πρὸς τὴν εὐσέβειαν ἀναχθῆναι Εἰκὸς μέν ἐστι καὶ τῆς ἐκείνων σωτηρίας δι' ἑτέρων γενέσθαι τὴν πρόνοιαν ὅμως δὲ ἄκουσον τοῦ Χριστοῦ λέγοντος Οὐκ ἔστι προφήτης ἄτιμος εἰ μὴ ἐν τῇ ἰδίᾳ πατρίδι.
Ἵνα οὖν τὴν ἐπαγγελίαν εἰς ἔργον ἀγάγῃ τὴν αὑτοῦ ἣν ἐποιήσατο λέγων Καὶ μεγαλυνῶ τὸ ὄνομά σου διὰ τοῦτο καὶ τὸν λιμὸν συγχωρεῖ γενέσθαι καὶ διὰ τούτου ἀνάγκην εἰς τὴν Αἴγυπτον αὐτὸν ἀφικέσθαι ἵνα μάθωσι καὶ οἱ αὐτόθι ὅση τοῦ ἀνδρός ἐστιν ἡ ἀρετή.
Καθάπερ γάρ τις δήμιος δεσμὰ περιβαλὼν οὕτως αὐτοὺς ὁ λιμὸς ἀπὸ τῆς ἐρημίας ἀναστήσας ἐπὶ τὴν Αἴγυπτον εἷλκεν.
Ἀλλ' ἴδωμεν λοιπὸν τὰ ἐντεῦθεν καὶ ὅσῃ περιστάσει ὁ δίκαιος περιπέπτωκεν ἵνα καὶ αὐτοῦ τὴν ἀνδρείαν μάθωμεν καὶ τῆς γυναικὸς τὴν φιλόσοφον γνώμην.
Ἐπειδὴ γὰρ πολὺ τῆς ὁδοῦ προῆλθον καὶ γεγόνασι λοιπὸν πλησίον τῆς Αἰγύπτου ἐναγώνιος γέγονεν ὁ δίκαιος καὶ περὶ αὐτῆς ὡς εἰπεῖν τῆς ζωῆς δεδοικὼς καὶ τρέμων διαλέγεται τῇ γυναικί.
Ἐγένετο γὰρ φησὶ ἡνίκα ἤγγισεν Ἄβραμ εἰσελθεῖν εἰς Αἴγυπτον εἶπε Σάρᾳ τῇ γυναικὶ αὐτοῦ Γινώσκω ἐγὼ ὅτι γυνὴ εὐπρόσωπος εἶ.
Ἔσται οὖν ὅταν ἴδωσί σε οἱ Αἰγύπτιοι ἐροῦσιν ὅτι Γυνὴ αὐτοῦ αὕτη καὶ ἀποκτενοῦσί με σὲ δὲ περιποιήσονται.
Εἰπὲ οὖν ὅτι Ἀδελφὴ αὐτοῦ εἰμι ὅπως εὖ μοι γένηται διὰ σὲ καὶ ζήσεται ἡ ψυχή μου ἕνεκεν σοῦ.
Εἶδες ἐκ τῶν ῥημάτων εἰς ὅσον ἀγῶνα καὶ δειλίαν ὁ δίκαιος κατέστη καὶ οὐδαμοῦ τὸν λογισμὸν ἐταράττετο οὐδὲ ἐθορυβεῖτο τὴν γνώμην οὐδὲ ἐνενόει καὶ ἔλεγε Τί τοῦτο ἆρα ἐγκατελείφθημεν ἆρα ἠπατήθημεν ἆρα μὴ ἐρήμους ἡμᾶς κατέλιπε τῆς αὑτοῦ προνοίας ὁ Δεσπότης ὁ εἰπὼν Μεγαλυνῶ σε καὶ τῷ σπέρματί σου δώσω τὴν γῆν ταύτην οὕτως ἡμᾶς ἀφίησι νῦν περὶ τῶν ἐσχάτων αὐτῶν δεδοικέναι καὶ εἰς προφανῆ κίνδυνον ἐμπεσεῖν Οὐδὲν τούτων οὐδὲ ἐν διανοίᾳ λαβεῖν ὁ δίκαιος κατεδέξατο ἀλλ' ἑνὸς νῦν ἐγίνετο μόνου ὅπως δυνηθῇ σοφισάμενός τινα μηχανὴν καὶ τοῦ λιμοῦ παραμυθίαν εὑρεῖν καὶ τῶν Αἰγυπτίων τὰς χεῖρας διαφυγεῖν.
Γινώσκω φησὶν ὅτι γυνὴ εὐπρόσωπος εἶ.
Ὅρα πόση τῆς γυναικὸς ἦν ἡ εὐμορφία ὅτι καὶ εἰς γῆρας αὐτῶν ἐλασάντων λοιπὸν καὶ μετὰ τοσούτων ἐτῶν ἀριθμὸν ἔτι ἔμενεν ἀκμάζουσα τοῦ κάλλους τὴν ὥραν ἐπὶ τῆς ὄψεως φέρουσα καὶ ταῦτα μετὰ τὴν τοσαύτην ταλαιπωρίαν καὶ κακουχίαν ἣν κατὰ τὰς ὁδοὺς ὑπέμενεν ἀπὸ τόπων εἰς τόπους μετανισταμένη καὶ ἀπὸ μὲν τῆς Χαλδαίων χώρας εἰς τὴν Χαῤῥὰν μετανισταμένη κἀκεῖθεν εἰς τὴν Χαναὰν καὶ πάλιν ἐντεῦθεν ἐκεῖ ἐν τῇ Χαναναίᾳ κἀκεῖθεν ὧδε καὶ νῦν πάλιν εἰς τὴν Αἴγυπτον.
Τίνα οὖν οὐκ ἂν καὶ τῶν σφριγώντων ἀνδρῶν αἱ οὕτω συνεχεῖς ἀποδημίαι κατειργάσαντο Ἀλλ' ἡ θαυμασία αὕτη καὶ μετὰ τὴν τοσαύτην ταλαιπωρίαν ἔτι λάμπουσα τῷ τῆς ὄψεως κάλλει πολὺ καὶ σφοδρὸν τὸ δέος ἐνεποίει τῷ δικαίῳ διὸ καὶ ἔλεγε Γινώσκω ἐγὼ ὅτι γυνὴ εὐπρόσωπος εἶ.
Ἔσται οὖν ὡς ἂν ἴδωσί σε οἱ Αἰγύπτιοι ἐροῦσιν ὅτι Γυνὴ αὐτοῦ αὕτη καὶ ἀποκτενοῦσί με σὲ δὲ περιποιήσονται.
Σκόπει πῶς ἐθάῤῥει τῷ τρόπῳ τῆς γυναικὸς καὶ οὐκ ἔδεισε μή ποτε τοῖς ἐπαίνοις χαυνωθῇ ἀλλὰ καὶ τοιαύτην εἰσάγει τὴν συμβουλὴν λέγων Ἵνα μὴ ἐμὲ μὲν ἀποκτείνωσι σὲ δὲ περιποιήσωνται Εἰπὲ οὖν ὅτι Ἀδελφὴ αὐτοῦ εἰμι ὅπως ἂν εὖ μοι γένηται καὶ ζήσεται ἡ ψυχή μου ἕνεκεν σοῦ.
Ἐπειδὴ οὐ τὸ τυχὸν ἦν ὅπερ ἐπέταττε διὰ τοῦτο διὰ τῶν ἐπαγομένων ῥημάτων ἐφελκύσασθαι αὐτὴν ἠβουλήθη ὥστε καὶ εἰς οἶκτον αὐτὴν ἐπικάμψαι καὶ πεῖσαι μετὰ προθυμίας ὑποκρίνασθαι τὸ δρᾶμα.
Ἔσται οὖν φησὶν ὡς ἂν ἴδωσί σε οἱ Αἰγύπτιοι ἐροῦσιν ὅτι Γυνὴ αὐτοῦ αὕτη καὶ ἀποκτενοῦσί με σὲ δὲ περιποιήσονται.
Οὐκ εἶπε Σὲ καθυβρίσουσι τέως οὐ βούλεται αὐτὴν καταπλῆξαι διὰ τῶν ῥημάτων ἄλλως τε καὶ δέδοικεν ὑπὲρ τῆς ἐπαγγελίας τοῦ Θεοῦ.
Διὰ τοῦτό φησι Σὲ δὲ περιποιήσονται.
Εἰπὲ οὖν ὅτι Ἀδελφὴ αὐτοῦ εἰμι.
Ἐννόει μοι ἐν οἵᾳ καταστάσει τυγχάνειν εἰκὸς ἦν τοῦ δικαίου τὴν διάνοιαν ἡνίκα ταῦτα συνεβούλευε τῇ γυναικί.
Ἴστε γὰρ ἴστε πῶς οὐδὲν τούτου βαρύτερόν ἐστι τοῖς ἀνδράσιν εἰς τὸ κἂν εἰς ὑποψίαν τοιαύτην τὴν γαμετὴν ἐλθεῖν.
Ὁ μέντοι δίκαιος καὶ σπουδάζει καὶ πάντα ποιεῖ ὥστε εἰς ἔργον τὴν μοιχείαν ἐκβῆναι.
Ἀλλὰ μὴ ἁπλῶς ἀγαπητὲ καταψηφίσῃ τοῦ δικαίου ἀλλὰ καὶ ἐκ τούτου μάλιστα κατάμαθε αὐτοῦ καὶ τὴν σύνεσιν τὴν πολλὴν καὶ τὴν ἀνδρείαν τὴν ἀνδρείαν μὲν ὅτι οὕτω γενναίως ἀντεῖχε καὶ περιεγένετο τῆς τῶν λογισμῶν ταραχῆς ὡς καὶ τοιαῦτα συμβουλεῦσαι.
Ὅτι γὰρ οὐδέν ἐστι τούτου ἀφορητότερον ἄκουε τοῦ Σολομῶντος λέγοντος Μεστὸς γὰρ ζήλου θυμὸς ἀνδρὸς αὐτῆς οὐ φείσεται ἐν ἡμέρᾳ κρίσεως οὐδὲ ἀνταλλάξεται πολλῶν δώρων τὴν ἔχθραν καὶ πάλιν Σκληρὸς ὡς ᾅδης ζῆλος.
Ὁρῶμεν δὲ πολλοὺς ὅτι εἰς τοσαύτην μανίαν ἐξηκοντίσθησαν ὡς μηδὲ αὐτῶν φείσασθαι τῶν γυναικῶν ἀλλὰ καὶ αὐτὸν τὸν μοιχὸν πολλάκις συγκατέσφαξαν καὶ ἑαυτούς.
Τοσαύτη τοῦ πράγματός ἐστιν ἡ μανία καὶ οὕτως ἀκάθεκτός ἐστιν ὁ ζῆλος ὡς παρασκευάζειν καὶ τῆς οἰκείας σωτηρίας ὑπεριδεῖν τὸν ἅπαξ ἁλόντα τῷ πάθει.
Καὶ τὴν μὲν ἀνδρείαν ἐκεῖθεν ἔστι καταμαθεῖν τοῦ δικαίου τὴν δὲ σύνεσιν αὐτοῦ τὴν πολλὴν ὅτι ἐν ἀμηχανίᾳ τοσαύτῃ καὶ ὥσπερ ἐν δικτύοις ἀποληφθεὶς ἴσχυσε ταύτην εὑρεῖν τὴν ὁδὸν δι' ἧς ἔλαττον ἂν γένοιτο τὸ κακόν.
Εἰ μὲν γὰρ εἶπεν ὅτι γυνὴ αὐτοῦ ἦν καὶ μὴ ὑπεκρίνατο τὸ δρᾶμα καὶ τῷ τῆς ἀδελφῆς ὀνόματι ἐχρήσατο καὶ αὐτὴ ἂν ἀφῃρέθη τοῦ δικαίου τοῦ κάλλους τῆς εὐμορφίας ἐπισπωμένου τῶν Αἰγυπτίων τὴν ἀκόλαστον γνώμην καὶ ὁ δίκαιος ἂν ἐσφάγη ὥστε μὴ εἶναι τὸν ἔλεγχον τῆς παρανομίας.
Ἵνα οὖν τῶν δύο τούτων χαλεπῶν μελλόντων πάντως ἐκβαίνειν διὰ τὴν ἀκρασίαν τῶν ἀνδρῶν καὶ τοῦ βασιλέως τὴν τυραννίδα δυνηθῶσιν ἐν ἀπορίᾳ πολλῇ μικράν τινα παραμυθίαν εὑρεῖν φησίν Εἰπὲ ὅτι Ἀδελφὴ αὐτοῦ εἰμι τοῦτο γὰρ ἐμὲ ἴσως ἐλευθερώσει τῶν κινδύνων.
Τὸ γὰρ σὸν κἄν τε ἀδελφὴν εἴπῃς σαυτὴν κἄν τε γυναῖκα οὐδεὶς ἀντερεῖ ὅτι πάντως ἐκβήσεται καὶ ἐπιδραμοῦσι τῇ ἀφαιρέσει διὰ τὴν τῆς σαρκὸς εὐμορφίαν ἐμὲ δὲ εἰκὸς διαφυγεῖν τὴν ἐπιβουλὴν εἰ τῷ τῆς ἀδελφῆς ὀνόματι χρήσαιο.
Εἶδες σύνεσιν τοῦ δικαίου πῶς ἀποληφθεὶς ὁδόν τινα ἴσχυσεν εὑρεῖν δι' ἧς ἐβουλεύετο πῶς ἂν δυνηθείη τῆς τῶν Αἰγυπτίων ἐπιβουλῆς ἀνώτερος γενέσθαι Πάλιν ἀναλογίζου μοι κἀνταῦθα καὶ τοῦ δικαίου τὴν ὑπομονὴν καὶ τῆς γυναικὸς τὸ φιλάγαθον τοῦ μὲν δικαίου ὅτι οὐκ ἀπεδυσπέτησε καὶ εἶπε Τίνος δὲ ἕνεκεν ταύτην ἐπάγομαι αἰτίαν μοι γινομένην τοσούτου κλυδωνίου τί γάρ μοι τὸ ὄφελος ἀπὸ τῆς συνουσίας ὅταν μέλλω δι' αὐτὴν περὶ τῶν ἐσχάτων κινδυνεύειν τί τὸ κέρδος ὅταν μὴ μόνον μηδεμίαν μοι εἰσάγῃ παραμυθίαν ἀλλὰ καὶ αὐτὸν τὸν θάνατόν μοι τίκτῃ διὰ τῆς οἰκείας εὐμορφίας Οὐδὲν τούτων οὔτε εἶπεν οὔτε ἐνενόησεν ἀλλὰ πάντα τοιοῦτον λογισμὸν ἀπωσάμενος καὶ οὔτε πρὸς τὴν ἐπαγγελίαν τοῦ Θεοῦ διστάσας ἑνὸς μόνου δὴ ἐγίνετο τοῦ πῶς δυνηθῇ διαφυγεῖν τὸν προορώμενον κίνδυνον.
Ἐννόει μοι γὰρ ἐνταῦθα ἀγαπητὲ τοῦ Θεοῦ τὴν ἄφατον μακροθυμίαν πῶς οὐδαμοῦ ἐφίσταται οὐδὲ παραμυθεῖται τὸν δίκαιον ἀλλὰ ἀναμένει κορυφωθῆναι τὰ δεινὰ καὶ αὐξηθῆναι καὶ εἰς ἀπόγνωσιν ἐλθεῖν καὶ τότε τὴν οἰκείαν πρόνοιαν ἐπιδείκνυται.
Εἰπὲ οὖν φησὶν ὅτι Ἀδελφὴ αὐτοῦ εἰμι ὅπως ἂν εὖ μοι γένηται διὰ σὲ καὶ ζήσεται ἡ ψυχή μου ἕνεκεν σοῦ.
Οὐχ ὡς μελλούσης τῆς αὐτοῦ ψυχῆς ἀποθνήσκειν ταῦτα εἴρηκεν ὁ δίκαιος  ἀλλ' ἁπλῶς κατὰ τὴν συνήθειαν ἐφθέγξατο τοῦτο πρὸς τὴν γυναῖκα.
Ὅπως ἂν εὖ μοι φησὶ γένηται διὰ σὲ καὶ ζήσεται ἡ ψυχή μου ἕνεκεν σοῦ μονονουχὶ λέγων πρὸς αὐτήν Εἰπὲ ὅτι Ἀδελφὴ αὐτοῦ εἰμι ἵνα μὴ διὰ τὸν λιμὸν φυγόντα τὴν Χαναναίαν ἔργον με ποιήσῃς γενέσθαι τῶν Αἰγυπτιακῶν χειρῶν.
Γενοῦ μοι οὖν τῆς σωτηρίας αἰτία Ὅπως ἂν εὖ μοι γένηται διὰ σέ.
Ἐλεεινὰ τὰ ῥήματα πολὺς ἦν ὁ φόβος διά τε τὴν μανίαν τὴν Αἰγυπτιακὴν καὶ ὅτι οὔπω ἦν καταλυθεῖσα τοῦ θανάτου ἡ τυραννίς διὰ τοῦτο καὶ τῇ μοιχείᾳ τῆς γυναικὸς αἱρεῖται κοινωνῆσαι ὁ δίκαιος καὶ μονονουχὶ ὑπηρετήσασθαι τῷ μοιχῷ εἰς τὴν τῆς γυναικὸς ὕβριν ἵνα τὸν θάνατον διαφύγῃ.
Ἔτι γὰρ φοβερὸν ἦν αὐτοῦ τὸ πρόσωπον οὐδέπω ἦσαν αἱ χαλκαῖ πύλαι κλασθεῖσαι οὐδέπω ἦν τὸ κέντρον αὐτοῦ ἀμβλυνθέν.
Εἶδες σύνδεσμον ἀγάπης ἀνδρὸς καὶ γυναικός εἶδες καὶ ἄνδρα οἷα ἐθάῤῥησεν ὑποθέσθαι τῇ γυναικὶ καὶ γυναῖκα οἵαν δέχεται τὴν συμβουλήν Οὐκ ἀνανεύει οὐδὲ δυσχεραίνει ἀλλὰ πάντα ποιεῖ ὥστε τὸ δρᾶμα λαθεῖν.
Ἀκουέτωσαν ἄνδρες καὶ γυναῖκες καὶ μιμείσθωσαν τούτων τὴν ὁμόνοιαν τῆς ἀγάπης τὸν σύνδεσμον τῆς εὐσεβείας τὴν ἐπίτασιν καὶ ζηλούτωσαν τῆς Σάρας τὴν σωφροσύνην.
Ὅτι καὶ ἐν γήρᾳ οὕτω κάλλει διαλάμπουσα μέχρι τότε διέμεινεν ἁμιλλωμένη ταῖς τοῦ δικαίου ἀρεταῖς δι' ὃ καὶ τοσαύτης ἠξιώθη τῆς παρὰ τοῦ Θεοῦ προνοίας καὶ τῆς ἄνωθεν ἀμοιβῆς.
Μηδεὶς τοίνυν αἰτιάσθω τοῦ κάλλους τὴν εὐμορφίαν μηδὲ λεγέτω ἐκεῖνα τὰ ἀνόνητα ῥήματα ὅτι τὴν δεῖνα τὸ κάλλος ἀπώλεσε καὶ τῇ δεῖνι τὸ κάλλος γέγονεν ὀλέθρου αἴτιον.
Οὐ τὸ κάλλος αἴτιον μὴ γένοιτο ἔργον γάρ ἐστι καὶ τοῦτο τοῦ Θεοῦ ἀλλ' ἡ προαίρεσις ἡ διεφθαρμένη αἰτία πάντων τῶν κακῶν ἐστιν.
Εἶδες τὴν θαυμασίαν ταύτην γυναῖκα ἑκατέρωθεν διαλάμπουσαν καὶ ἀπὸ τοῦ τῆς ψυχῆς κάλλους καὶ ἀπὸ τοῦ τῆς ὄψεως καὶ κατ' ἴχνος τοῦ δικαίου πορευομένην Ταύτην μιμείσθωσαν αἱ γυναῖκες.
Ἰδοὺ γὰρ καὶ ὥρας εὐμορφία καὶ στείρωσις καὶ χρόνος τοσοῦτος καὶ περιουσία πολλὴ καὶ μετανάστασις τοσαύτη καὶ ἀποδημία καὶ πειρασμοὶ συνεχεῖς καὶ ἐπάλληλοι καὶ οὐδὲν τούτων αὐτῆς τὸν λογισμὸν παρεσάλευσεν ἀλλ' ἔμενεν ἀπερίτρεπτος.
Διά τοι τοῦτο καὶ τῆς ὑπομονῆς ἀξίαν τὴν ἀμοιβὴν ἐκομίσατο ἐν ἐσχάτῳ γήρᾳ ἀπὸ μήτρας πεπηρωμένης καὶ νηδύος νενεκρωμένης τεκεῖν δυνηθεῖσα.
Ὅπως ἂν φησὶν εὖ μοι γένηται διὰ σὲ καὶ ζήσεται ἡ ψυχή μου ἕνεκεν σοῦ Οὐδὲν φησὶν ἕτερον ὑπολέλειπταί μοι εἰς σωτηρίαν ἢ τὸ σὲ βουληθῆναι εἰπεῖν ὅτι Ἀδελφὴ αὐτοῦ εἰμι.
Ἴσως γὰρ διαφεύξομαι τὸν προσδοκώμενον κίνδυνον καὶ διὰ σὲ λοιπὸν ζήσομαι καὶ σοὶ τὴν μετὰ ταῦτα ζωὴν ἐπιγράψομαι.
Ἱκανὰ τὰ ῥήματα ἐφελκύσασθαι τὴν γυναῖκα καὶ εἰς συμπάθειαν ἀγαγεῖν.
Τοῦτο ἀληθῶς συνοικέσιον τὸ μὴ μόνον ἐν ἀνέσει ἀλλὰ καὶ ἐν τοῖς κινδύνοις ἑαυτοῖς συμπεριφέρεσθαι τοῦτο ἀγάπης γνησίας τεκμήριον τοῦτο φιλίας ἀκριβεστάτης γνώρισμα.
Οὐχ οὕτω διάδημα ἐπὶ τῆς κεφαλῆς κείμενον λαμπρὸν δείκνυσι τὸν βασιλέα ὡς τὴν μακαρίαν ταύτην περιφανῆ καὶ λαμπρὰν ἀπέδειξεν ἡ ὑπακοὴ αὕτη ἣν περὶ τὴν συμβουλὴν τοῦ δικαίου ἐπεδείξατο.
Τίνα οὖν τὸ ταύτης καταπειθὲς λογιζόμενον οὐκ ἐκστήσει τίς γὰρ ἂν κατ' ἀξίαν ταύτην ἐπαινέσειεν ἥτις μετὰ τοσαύτην σωφροσύνην καὶ ἐν ἡλικίᾳ τοιαύτῃ ὑπὲρ τοῦ τὸν δίκαιον διασῶσαι ὅσον εἰς τὴν οἰκείαν γνώμην καὶ εἰς μοιχείαν ἑαυτὴν ἐξέδωκεν καὶ συνουσίας ἠνέσχετο βαρβαρικῆς Ἀλλὰ μικρὸν ἀνάμεινον καὶ ὄψει τοῦ Θεοῦ τὴν εὐμήχανον πρόνοιαν.
Διὰ γὰρ τοῦτο τὴν πολλὴν ταύτην ἐπεδείξατο μακροθυμίαν ἵνα καὶ τὸν δίκαιον περιφανέστερον ἐργάσηται καὶ διὰ τῶν ἐκεῖ γινομένων μὴ μόνον οἱ κατὰ τὴν Αἴγυπτον ἀλλὰ καὶ οἱ κατὰ Παλαιστίνην παιδευθῶσιν ὅσης εὐνοίας ἀπολαύει ὁ πατριάρχης παρὰ τοῦ πάντων Δεσπότου.
Ἐγένετο γὰρ φησὶν ἡνίκα εἰσῆλθεν Ἄβραμ εἰς Αἴγυπτον ἰδόντες οἱ Αἰγύπτιοι τὴν γυναῖκα ὅτι καλὴ ἦν σφόδρα καὶ εἶδον αὐτὴν οἱ ἄρχοντες Φαραὼ καὶ ἐπῄνεσαν αὐτὴν πρὸς Φαραὼ καὶ εἰσήγαγον αὐτὴν εἰς τὸν οἶκον Φαραὼ καὶ τῷ Ἄβραμ εὖ ἐχρήσαντο δι' αὐτήν.
Καὶ ἐγένετο αὐτῷ πρόβατα καὶ μόσχοι καὶ ὄνοι καὶ παῖδες καὶ παιδίσκαι καὶ ἡμίονοι καὶ κάμηλοι.
Ὅρα πῶς ἅπερ προλαβὼν ὑπείδετο ὁ δίκαιος ταῦτα εἰς ἔργον ἐξέβη.
Ὡς γὰρ εἰσῆλθεν εἰς Αἴγυπτον Ἰδόντες οἱ Αἰγύπτιοι τὴν γυναῖκα ὅτι καλὴ ἦν σφόδρα οὐχ ἁπλῶς καλὴ ἀλλὰ μεθ' ὑπερβολῆς ἅπαντας ἐπισπωμένη τοὺς ὁρῶντας.
Καὶ ἰδόντες αὐτὴν οἱ ἄρχοντες Φαραὼ ἐπῄνεσαν αὐτὴν ἔμπροσθεν Φαραώ.
Μὴ ἁπλῶς παραδράμῃς ἀγαπητὲ τὸ εἰρημένον ἀλλὰ θαύμασον πῶς οὐδεὶς τῶν Αἰγυπτίων ἐνεχείρισε τὴν γυναῖκα ὡς ξένην καὶ ἀπὸ γῆς ἀλλοτρίας ἐπιδημήσασαν οὐδὲ κατεφρόνησαν τοῦ ἀνδρὸς ἀλλ' εἰσελθόντες τῷ βασιλεῖ κατάδηλον πεποιήκασι.
Τοῦτο δὲ ἐγίνετο ἵνα φανερώτερον τὸ πρᾶγμα γένηται καὶ μὴ εἰς τὸν τυχόντα ἀλλ' εἰς αὐτὸν τὸν βασιλεύοντα τῆς ἐκδικήσεως γινομένης πανταχοῦ διαδοθῇναι τὸ γεγονός.
Καὶ εἰσήγαγον αὐτὴν πρὸς Φαραώ.
Εὐθέως ἀφῃρέθη τῆς γυναικὸς ὁ δίκαιος καὶ εἰσάγεται πρὸς τὸν Φαραὼ αὕτη.
Σκόπει πόση τοῦ Θεοῦ ἡ μακροθυμία πῶς οὐκ ἐξ ἀρχῆς οὐδὲ ἐκ προοιμίων τὴν ἰδίαν ἐπιδείκνυται πρόνοιαν ἀλλὰ ἀφίησι πάντα γενέσθαι καὶ εἰς αὐτὸν σχεδὸν τὸν φάρυγγα τοῦ θηρίου ἐμπεσεῖν τὴν γυναῖκα καὶ τότε τὴν ἑαυτοῦ δύναμιν πᾶσι ποιεῖ κατάδηλον.
Καὶ εἰσήγαγον αὐτὴν εἰς τὸν οἶκον Φαραώ.
Ἐν οἵᾳ καταστάσει ἦν κατὰ τὸν καιρὸν ἐκεῖνον τῆς γυναικὸς ἡ διάνοια πῶς αὐτῆς ὁ λογισμὸς διεταράττετο πῶς ἐκορυφοῦντο τὰ κύματα πῶς ναυάγιον οὐχ ὑπέμενεν ἀλλ' ἔμενε καθάπερ πέτρα τις ἀκίνητος πρὸς τὴν ἄνωθεν ῥοπὴν ἀποβλέπουσα Τί δὲ λέγω τὴν γυναῖκα Τὸν δίκαιον ὁποίαν εἰκὸς ἔχειν ψυχὴν ἐκείνης εἰς τὸν οἶκον Φαραὼ εἰσαγομένης Καὶ τῷ Ἄβραμ εὖ ἐχρήσαντο δι' αὐτὴν ὡς ἀδελφῷ δηλονότι.
Καὶ ἐγένοντο αὐτῷ πρόβατα καὶ μόσχοι καὶ ὄνοι καὶ παῖδες καὶ παιδίσκαι καὶ κάμηλοι καὶ ἡμίονοι.
Ταῦτα δὲ αὐτὰ ἃ τρυφῆς ἕνεκεν καὶ θεραπείας ἐδίδοτο πόσην οὐκ ἀνῆπτεν ἐν αὐτῷ τὴν πυράν πῶς δὲ αὐτοῦ οὐ κατέφλεγε τὴν διάνοιαν καὶ ἀνεπίμπρα τὸν λογισμὸν ἐννοοῦντι τῶν δώρων τὴν ὑπόθεσιν Εἶδες πρὸς αὐτὸ τὸ τέλος σχεδὸν ἥκοντα τὰ δεινά εἶδες πῶς οὐδεμία λοιπὸν κατὰ ἀνθρωπίνην ἀκολουθίαν ἐλπὶς διορθώσεως ὑπελείπετο εἶδες πῶς ἀπέγνωστο τὰ πράγματα κατὰ ἀνθρωπίνην ὑπόληψιν εἶδες πῶς εἰς αὐτὸν τὸν λαιμὸν τοῦ θηρίου ἐνέπεσεν ἡ γυνή Ὅρα λοιπὸν ἐνταῦθα τὴν ἀπόῤῥητον τοῦ Θεοῦ φιλανθρωπίαν καὶ ἐκπλάγηθι τῆς δυνάμεως αὐτοῦ τὴν ὑπερβολήν.
Καὶ ἤτασε φησὶν ὁ Θεὸς τὸν Φαραὼ ἐτασμοῖς μεγάλοις καὶ πονηροῖς καὶ τὸν οἶκον αὐτοῦ περὶ Σάρας τῆς γυναικὸς Ἄβραμ.
Τί ἐστιν Ἤτασε Δίκην φησὶν ἀπῄτησε τοῦ τολμήματος καὶ τῆς ἐπιχειρήσεως τῆς μοχθηρᾶς.
Ἐτασμοῖς μεγάλοις οὐχ ἁπλῶς ἤτασε τὸν βασιλέα ἀλλ' Ἐτασμοῖς μεγάλοις.
Ἐπειδὴ καὶ τὸ τόλμημα οὐ τὸ τυχὸν ἦν ἀλλὰ καὶ σφόδρα μέγα διὰ τοῦτο καὶ ἡ τιμωρία μεγάλη.
Καὶ τὸν οἶκον αὐτοῦ φησίν οὐκ αὐτὸν μόνον ἀλλὰ Καὶ τὸν οἶκον αὐτοῦ.
Καὶ τίνος ἕνεκεν τοῦ βασιλέως ἁμαρτήσαντος μόνου καὶ οἱ τοῦ οἴκου πάντες τῆς τιμωρίας μετέχουσιν Οὐχ ἁπλῶς οὐδὲ τοῦτο γίνεται ἀλλ' ἵνα καὶ διὰ τούτου καθίκηται τῆς τοῦ βασιλέως μανίας.
Ἐδεῖτο γὰρ σφοδροτέρας τῆς πληγῆς ὥστε καταπλαγέντα ἀποστῆναι τοῦ μύσους.
Καὶ ποῦ φασὶ τοῦτο δίκαιον δι' ἐκεῖνον καὶ τούτους τιμωρεῖσθαι οὐ δι' ἐκεῖνον μόνον τὴν τιμωρίαν ὑπέμενον ἀλλ' εἰκὸς ἦν καὶ αὐτοὺς συμπρᾶξαι καὶ συνεργῆσαι τῇ μελλούσῃ γίνεσθαι παρανομίᾳ.
Ἤκουσας γὰρ ἀνωτέρω τῆς Γραφῆς λεγούσης ὅτι Ἰδόντες αὐτὴν οἱ ἄρχοντες Φαραὼ ἐπῄνεσαν καὶ εἰσήγαγον αὐτὴν εἰς τὸν οἶκον Φαραώ.
Εἶδες αὐτοὺς προαγωγῶν ἔργον πεποιηκότας τῇ πρὸς τὸν βασιλέα χάριτι εἰς τὴν τοῦ δικαίου γυναῖκα.
Διά τοι τοῦτο οὐκ αὐτὸς μόνος ἀλλὰ καὶ οἱ προσήκοντες αὐτῷ πάντες τῆς τιμωρίας συμμετέχουσιν ἵνα μάθωσιν ὅτι οὐκ εἰς ξένον ἁπλῶς τὴν παροινίαν ἐπεδείξαντο οὐδὲ εἰς τὸν τυχόντα ἄνθρωπον ἀλλ' εἰς ἄνδρα τὸν τῷ Θεῷ περισπούδαστον καὶ τοσαύτης παρ' αὐτοῦ φροντίδος ἀξιούμενον.
Διὰ τοῦτο οὖν τῇ πολλῇ σφοδρότητι τῆς τιμωρίας κατέσεισεν αὐτοῦ τὴν διάνοιαν ἀπέστησεν αὐτὸν τῆς μιαρᾶς τόλμης ἀνεχαίτισεν αὐτὸν τῆς ὁρμῆς τῆς ἀλογίστου ἐπέσχεν αὐτοῦ τὴν ἀκόλαστον γνώμην ἐπέδησεν αὐτοῦ τὴν ἐπιθυμίαν τὴν ἀκάθεκτον τοῦ θυμοῦ τὴν μανίαν ἐχαλίνωσε.
Διὰ τοῦτο λοιπὸν ὅρα αὐτὸν μεθ' ὅσης ἐπιεικείας διαλέγεται ὁ βασιλεὺς ὁ τύραννος τῷ ξένῳ τῷ καθάπερ ἀλήτῃ περιιόντι οὗ καὶ τὴν γυναῖκα ἀφελέσθαι ἐτόλμησε.
Καὶ καλῶς εἶπεν ὅτι Ἤτασε τὸν Φαραὼ καὶ τὸν οἶκον αὐτοῦ περὶ Σάρας τῆς γυναικὸς Ἄβραμ.
Αἴσθησιν ἅμα τῇ τιμωρίᾳ λαμβάνει ὅτι γυνὴ ἦν τοῦ δικαίου.
Καὶ γὰρ καὶ εἰς τὸν οἶκον εἰσενεχθεῖσα τοῦ Φαραὼ ἔμενε γυνὴ τοῦ δικαίου τυγχάνουσα.
Καλέσας δὲ φησὶ Φαραὼ τὸν Ἄβραμ εἶπεν αὐτῷ Τί τοῦτο ἐποίησάς μοι Ὅρα τὰ ῥήματα οἷα ὁ βασιλεὺς προΐεται.
Τί τοῦτο ἐποίησάς μοι φησίν.
Ἐγώ σοι ἐποίησα ὁ ξένος ὁ μηδενὶ γνώριμος ὁ διὰ λιμὸν παραγενόμενος τῷ βασιλεῖ τῷ τυράννῳ τῷ κρατοῦντι τῆς Αἰγύπτου Τί ἐποίησά σοι Σὺ ἀφείλω μου τὴν γυναῖκα καθάπερ ξένου ὑπερεῖδες κατεφρόνησας οὐδένα λόγον ἐποιήσω ὅλως τῆς ἀκολάστου ἐπιθυμίας γέγονας καὶ ἐβουλήθης εἰς ἔργον ἀγαγεῖν τά σοι δόξαντα.
Τί οὖν ἐποίησά σοι Μεγάλα μοι φησὶν ἐποίησας καὶ δεινὰ εἰς ἐμὲ διεπράξω.
Ὅρα πόση τῶν πραγμάτων ἡ μεταβολή ὁ βασιλεὺς τῷ ἰδιώτῃ λέγει Τί ἐποίησάς μοι τὸν Θεόν μοι φησὶν ἐξεπολέμωσας παρ' αὐτοῦ ὀργήν μοι ἐπήγαγες τῇ τιμωρίᾳ ὑπεύθυνόν με κατέστησας δίκην παρεσκεύασάς με δοῦναι μετὰ τοῦ οἴκου μου παντὸς τῶν εἰς σὲ τολμηθέντων.
Τί τοῦτο ἐποίησάς μοι ὅτι οὐκ ἀνήγγειλάς μοι ὅτι γυνή σου ἐστί Καὶ ἵνα τί εἶπας ὅτι Ἀδελφή μου ἐστί καὶ ἔλαβον αὐτὴν ἐμαυτῷ γυναῖκα.
Ἐγὼ φησὶν ὡς ἀδελφήν σου ἐβουλόμην ἀγαγέσθαι.
Καὶ πόθεν ἔμαθες ὅτι γυνή ἐστι τοῦ δικαίου Ὁ τῆς παρανομίας ταύτης ἔκδικος ἐκεῖνός μοι τοῦτο γνώριμον ἐποίησε.
Τί οὖν ἐποίησάς μοι τοῦτο καὶ οὐκ ἀπήγγειλάς μοι ὅτι γυνή σου ἐστὶ καὶ ἔλαβον αὐτὴν ἐμαυτῷ γυναῖκα μέλλων ἐξαμαρτεῖν.
Ὡς εἰς ἀδελφὴν σὴν συγγινόμενος τοῦτο ποιεῖν ἐπεχείρησα.
Σκόπει πῶς τῆς τιμωρίας ἡ σφοδρότης κατέσεισεν αὐτοῦ τὸν λογισμὸν ὡς καὶ ἀπολογεῖσθαι τῷ δικαίῳ καὶ ἅπασαν περὶ αὐτὸν θεραπείαν ἐπιδείκνυσθαι.
Καίτοι εἰ μὴ ἡ τοῦ Θεοῦ ῥοπὴ ἦν ἡ τὴν διάνοιαν αὐτοῦ μαλάξασα καὶ εἰς φόβον αὐτὸν καταστήσασα ἀκόλουθον ἦν καὶ εἰς πλείονα θυμὸν αὐτὸν ἐξενεχθῆναι καὶ ὡς ἀπατήσαντα ἀμύνασθαι τὸν δίκαιον καὶ δίκην εἰσπράξασθαι καὶ εἰς τὸν περὶ τῶν ἐσχάτων κίνδυνον ἀγαγεῖν.
Ἀλλ' οὐδὲν τούτων ἐποίησεν ὁ γὰρ τῆς τιμωρίας φόβος κατέστελλεν αὐτοῦ τὴν φλεγμονὴν καὶ ἑνὸς μόνου ἐγίνετο τοῦ τὴν περὶ τὸν δίκαιον θεραπείαν ἐπιδείξασθαι.
Ἤδει γὰρ λοιπὸν ὅτι οὐχ οἷόν τε τὸν τυχόντα εἶναι ἄνδρα τὸν τοσαύτης ἀπολαύοντα τῆς ἄνωθεν εὐνοίας.
Καὶ νῦν ἰδοὺ ἡ γυνή σου ἐνώπιόν σου λαβὼν ἀπότρεχε.
Νῦν φησὶν ἐπειδὴ ἔγνων ὅτι οὐκ ἀδελφή σού ἐστιν ἀλλὰ γυνή σου ἰδοὺ ἔχεις αὐτήν.
Οὐδὲν γὰρ ἐλυμηνάμην τῆς συζυγίας τῆς ὑμετέρας οὐδὲ ἀπεστέρησά σε τῆς γυναικός σου ἀλλ' Ἰδοὺ ἡ γυνή σου ἐναντίον σου λαβὼν αὐτὴν ἀπότρεχε.
Ποία διάνοια δυνήσεται πρὸς ἀξίαν θαυμάσαι τὰ γεγενημένα ἢ ποία γλῶττα ἐξειπεῖν ἰσχύσειε τὸ θαῦμα Γυνὴ λάμπουσα τῇ ὥρᾳ ἀνδρὶ Αἰγυπτίῳ καὶ βασιλεῖ καὶ τυράννῳ καὶ οὕτω μαινομένῳ καὶ ἀκολάστως διακειμένῳ συγκατακλιθεῖσα ἀνέπαφος ἐξῄει τὴν οἰκείαν σωφροσύνην ἀκέραιον διατηρήσασα.
Τοιαῦτα γὰρ καθάπερ ἔφθην εἰπὼν ἀεὶ τὰ παρὰ τοῦ Θεοῦ οἰκονομούμενα θαυμαστὰ καὶ παράδοξα.
Καὶ ὅταν παρὰ τῶν ἀνθρώπων ἀπογνωσθῇ τὰ πράγματα τότε αὐτὸς δείκνυσιν αὑτοῦ τὴν ἄμαχον ἐν ἅπασι δύναμιν.
Ὥσπερ γὰρ θαυμαστὸν ἦν καὶ παράδοξον τὸν ἄνδρα τῶν ἐπιθυμιῶν ἰδεῖν ἐν μέσῳ τῶν θηρίων ἐκείνων κυκλούμενον καὶ μηδὲν πάσχοντα ἀλλὰ καθάπερ ὑπὸ προβάτων περιστοιχιζόμενον οὕτως ἀσινῆ ἐκ τοῦ λάκκου ἀνιόντα καὶ τοὺς τρεῖς παῖδας ἐν τῇ καμίνῳ καθάπερ ἐν λειμῶνι καὶ παραδείσῳ διατρίβοντας καὶ μηδὲν ὑπὸ τοῦ πυρὸς βλαπτομένους ἀλλὰ καθάπερ ἀνδριάντας οὕτως ἐκεῖθεν ἐξελθόντας τὸν αὐτὸν δὴ τρόπον θαυμάσαι ἄξιον καὶ τὸ νῦν γεγονὸς ὅτι ἡ τοῦ δικαίου γυνὴ οὐδεμίαν ὕβριν ὑπομείνασα παρὰ τοῦ βασιλέως τοῦ Αἰγυπτίου τοῦ τυράννου τοῦ ἀκολάστου ἐξῄει σώα.
Θεὸς γὰρ ἦν ὁ τὰ πάντα ἐργασάμενος ὁ καὶ ἐν ἀπόροις πόρον διδοὺς καὶ τὰ πράγματα ἐξ ἀπεγνωσμένων εἰς ἐλπίδα χρηστὴν ἄγειν ἀεὶ δυνάμενος.
Καὶ νῦν ἰδοὺ ἡ γυνή σου ἐναντίον σου λαβὼν ἀπότρεχε.
Μὴ νομίσῃς φησὶν ἠδικῆσθαί σε παρ' ἡμῶν.
Εἰ γὰρ καὶ ἐξ ἀγνοίας τὰ τῆς ἐπιχειρήσεως ἡμῖν γέγονεν ἀλλ' ἰδοὺ νῦν ἔγνωμεν οἷον ἔχεις προστάτην καὶ ἡ ἀγανάκτησις ἡ καθ' ἡμῶν γενομένη ἐδίδαξεν ἡμᾶς ὅσης ἀπολαύεις παρὰ τοῦ τῶν ἁπάντων Θεοῦ τῆς εὐνοίας.
Λαβὼν οὖν τὴν γυναῖκά σου ἀπότρεχε.
Φοβερὸς λοιπὸν ἦν αὐτοῖς ὁ δίκαιος δι' ὃ καὶ μετὰ πολλῆς τῆς θεραπείας αὐτὸν προπέμψαι ἐπείγονται διὰ τῶν εἰς αὐτὸν γινομένων τὸν αὐτοῦ Δεσπότην ἐξευμενιζόμενοι.
Εἶδες ἀγαπητὲ ὅσον ἐστὶν ὑπομονὴ καὶ καρτερία Ἐνταῦθά μοι ἀναμιμνήσκου τῶν ῥημάτων ἐκείνων ὧν ὅτ' ἔμελλον πλησιάζειν τῇ Αἰγύπτῳ ὁ πατριάρχης ἔλεγε Γινώσκω ὅτι γυνὴ εὐπρόσωπος εἶ ἔσται οὖν ὡς ἂν ἴδωσί σε οἱ Αἰγύπτιοι ἐμὲ ἀποκτενοῦσι σὲ δὲ περιποιήσονται.
Ἐκεῖνα τοίνυν ἐν διανοίᾳ λαβὼν σκόπει τὰ νῦν γινόμενα καὶ θαύμαζε καὶ τοῦ δικαίου τὴν ὑπομονὴν καὶ τοῦ φιλανθρώπου Θεοῦ τὴν δύναμιν μεθ' ὅσης δόξης ἐπανελθεῖν παρασκευάζει τὸν δίκαιον τὸν μετὰ τοσούτου φόβου καὶ δέους ἐλθόντα.
Καὶ ἐνετείλατο φησὶ Φαραὼ ἀνδράσι περὶ Ἄβραμ συμπροπέμψαι αὐτὸν καὶ τὴν γυναῖκα αὐτοῦ καὶ πάντα ὅσα ἦν αὐτῷ καὶ τὸν Λὼτ μετ' αὐτοῦ.
Μετὰ περιφανείας λοιπὸν ἁπάσης ὁ δίκαιος ἐπάνεισι καὶ περιουσίας πολλῆς καὶ γίνεται οὐ μόνον τῶν ἐν Αἰγύπτῳ διδάσκαλος διὰ τῶν συμβεβηκότων ἀλλὰ καὶ τοῖς κατὰ τὴν ὁδὸν ἅπασι καὶ τοῖς εἰς τὴν Παλαιστίνην οἰκοῦσιν.
Οἱ γὰρ ἰδόντες αὐτὸν ἡνίκα κατῄει διὰ τὴν τοῦ λιμοῦ ἀνάγκην μετὰ φόβου καὶ τρόμου κατιόντα καὶ νῦν πάλιν ἐν τοσαύτῃ περιφανείᾳ καὶ περιουσίᾳ καὶ πλούτῳ ἐμάνθανον τῆς περὶ αὐτὸν τοῦ Θεοῦ προνοίας τὴν δύναμιν.
Τίς εἶδέ ποτε τίς ἤκουσεν Ἀπῆλθε λιμοῦ παραμυθίαν εὕρασθαι καὶ πλοῦτον περιβαλλόμενος καὶ δόξαν ἄφατον οὕτως ἐπανέρχεται.
Μὴ ξενισθῇς ἀγαπητὲ μηδὲ θαυμάσῃς ἐπὶ τῷ γεγονότι μᾶλλον δὲ καὶ θαύμασον καὶ ἐκπλάγηθι καὶ δόξαζε τοῦ κοινοῦ πάντων ἡμῶν Δεσπότου τὴν δύναμιν.
Καὶ ὅρα καὶ τοὺς τούτου ἀπογόνους κατὰ τὸν αὐτὸν τρόπον κατιόντας μὲν εἰς Αἴγυπτον πάλιν διὰ τὴν ἀνάγκην τοῦ λιμοῦ κἀκεῖθεν πάλιν μετὰ πολλὴν δουλείαν καὶ ταλαιπωρίαν μετ' εὐπορίας ἀνιόντας.
Τοιοῦτον γὰρ εὐμήχανος ὁ Δεσπότης ὁ ἡμέτερος.
Ὅταν συγχωρήσῃ κορυφωθῆναι τὰ δεινὰ τότε πάλιν διασκεδάσας τὸν χειμῶνα γαλήνην ἐργάζεται καὶ πολλὴν τῶν πραγμάτων τὴν μεταβολὴν διδάσκων ἡμᾶς τῆς αὑτοῦ δυνάμεως τὸ μέγεθος.
Ἀνέβη δὲ Ἄβραμ ἐξ Αἰγύπτου αὐτὸς καὶ ἡ γυνὴ αὐτοῦ καὶ πάντα τὰ αὐτοῦ καὶ Λὼτ μετ' αὐτοῦ εἰς τὴν ἔρημον.
Εὐκαίρως ἄν τις ἁρμόσειε τῷ δικαίῳ τούτῳ ἐκεῖνα τὰ ῥήματα ἅπερ ὁ μακάριος Δαυῒδ τοῖς ἀπὸ τῆς ἐν Βαβυλῶνι αἰχμαλωσίας ἐπανελθοῦσιν ἔλεγεν Οἱ σπείροντες ἐν δάκρυσιν ἐν ἀγαλλιάσει θεριοῦσι.
Πορευόμενοι ἐπορεύοντο καὶ ἔκλαιον βάλλοντες τὰ σπέρματα αὐτῶν.
Ἐρχόμενοι δὲ ἥξουσιν ἐν ἀγαλλιάσει αἴροντες τὰ δράγματα αὑτῶν.
Εἶδες κάθοδον ἀγῶνος καὶ δέους πεπληρωμένην καὶ περὶ αὐτοῦ τοῦ θανάτου τὸν φόβον ἔχουσαν ἐπικείμενον Ὅρα πάλιν ἄνοδον περιφανείας πολλῆς γέμουσαν καὶ λαμπρότητος.
Πᾶσι γὰρ λοιπὸν αἰδέσιμος ἦν ὁ δίκαιος καὶ τοῖς ἐν Αἰγύπτῳ καὶ τοῖς ἐν Παλαιστίνῃ.
Τίς γὰρ οὐκ ἂν ᾐδέσθη τὸν οὕτως ὑπὸ τοῦ Θεοῦ φρουρούμενον καὶ τοσαύτης ἀξιούμενον προνοίας Οὐδένα γὰρ ἴσως ἔλαθε τὰ εἰς τὸν βασιλέα γεγονότα καὶ τὸν οἶκον αὐτοῦ.
Πάντα γὰρ διὰ τοῦτο συνεχωρήθη καὶ διὰ τοῦτο μέχρι τοσούτου προῆλθε τὰ τῶν πειρασμῶν τῷ δικαίῳ ἵνα καὶ αὐτοῦ ἡ ὑπομονὴ λαμπροτέρα γένηται καὶ τὰ παρ' αὐτοῦ εἰς ἅπασαν ἐξενεχθῇ τὴν οἰκουμένην καὶ μηδεὶς ἀνήκοος γένηται τῆς ἀρετῆς τοῦ δικαίου.
Εἴδετε ἀγαπητοὶ ὅσον τῶν πειρασμῶν τὸ κέρδος εἴδετε ὅση τῆς ὑπομονῆς ἡ ἀμοιβή εἴδετε καὶ ἄνδρα καὶ γυναῖκα καὶ γέροντα καὶ προβεβηκυῖαν ὅσην ἐπεδείξαντο τὴν φιλοσοφίαν ὅσην τὴν ἀνδρείαν ὅσην τὴν περὶ ἀλλήλους φιλοστοργίαν ὅσην τῆς ἀγάπης τὸν σύνδεσμον Τοῦτον ἅπαντες μιμησώμεθα καὶ μηδέποτε ἀσχάλλωμεν μηδὲ νομίζωμεν ἐγκαταλείψεως εἶναι τοῦ Θεοῦ καὶ τοῦ περιορᾶσθαι τεκμήριον τὴν τῶν πειρασμῶν ἐπαγωγὴν ἀλλὰ τοῦτο μέγιστον ποιώμεθα μᾶλλον δεῖγμα τῆς περὶ ἡμᾶς τοῦ Θεοῦ κηδεμονίας.
Ἄν τε γὰρ ἁμαρτημάτων ἔχωμεν ἐπικείμενα ἡμῖν φορτία δυνησόμεθα πολλὴν τὴν ὑπομονὴν καὶ τὴν εὐχαριστίαν ἐπιδειξάμενοι κουφότερα ταῦτα ἐργάσασθαι ἄν τε μὴ πολλὰ ἔχωμεν ἁμαρτήματα πάλιν καὶ οὕτω πλείονος ἀπολαύσομεν τῆς ἄνωθεν εὐνοίας εἰ εὐχαρίστως ἐνέγκοιμεν.
Φιλότιμος γὰρ ὢν ὁ Δεσπότης ὁ ἡμέτερος καὶ τῆς ἡμετέρας κηδόμενος σωτηρίας διὰ τοῦτο καθάπερ γυμνάσιόν τι καὶ ἀγῶνας προτίθησιν ἡμῖν ἀντὶ σκαμμάτων πολλάκις τὴν τῶν πειρασμῶν ἐπαγωγὴν ἵνα τὰ παρ' ἑαυτῶν καὶ ἡμεῖς ἐπιδειξάμενοι δαψιλοῦς ἀπολαύσωμεν τῆς παρ' αὐτοῦ προνοίας.
Ὅπερ εἰδότες μὴ ναρκῶμεν ἐν τοῖς πειρασμοῖς μηδὲ δυσχεραίνωμεν ἐν ταῖς θλίψεσιν ἀλλὰ καὶ χαίρωμεν κατὰ τὸν μακάριον Παῦλον Νῦν γὰρ φησὶ χαίρω ἐν ταῖς θλίψεσί μου.
Εἶδες ψυχὴν εὐγνώμονα Εἰ γὰρ ἐν ταῖς θλίψεσιν ἔχαιρε πότε ἠδύνατο οὕτως ἐν λύπῃ γενέσθαι Εἰ τὰ ἐπὶ τῶν ἄλλων λυποῦντα ἐκείνῳ εὐφροσύνης ὑπόθεσιν ἔτικτεν ἐννόει μοι τῆς ψυχῆς αὐτοῦ τὴν κατάστασιν.
Καὶ ἵνα μάθῃς ὅτι οὐχ οἷόν τε ἑτέρως τῶν ἐπηγγελμένων ἡμῖν ἀγαθῶν ἐπιτυχεῖν καὶ τῆς τῶν οὐρανῶν βασιλείας ἀξιωθῆναι εἰ μὴ διὰ θλίψεως ὁδεύσαιμεν τὸν παρόντα βίον ἄκουε τῶν ἀποστόλων λεγόντων πρὸς τοὺς ἄρτι τῇ πίστει προσιόντας Καὶ μαθητεύσαντες φησὶν ἱκανοὺς ὑπέστρεψαν εἰς Λύστραν καὶ Ἰκόνιον καὶ Ἀντιόχειαν ἐπιστηρίζοντες τὰς ψυχὰς τῶν μαθητῶν καὶ παρακαλοῦντες ἐμμένειν τῇ πίστει καὶ ὅτι διὰ πολλῶν θλίψεων δεῖ ἡμᾶς εἰσελθεῖν εἰς τὴν βασιλείαν τῶν οὐρανῶν.
Ποία οὖν ἀπολογία ἔσται ἡμῖν μὴ βουλομένοις γενναίως καὶ ἀνδρείως καὶ εὐχαρίστως πάντα φέρειν τὰ ἐπαγόμενα ὅταν ἴδωμεν ὅτι οὐδὲ δυνατὸν ἑτέρως ἡμᾶς τῆς σωτηρίας ἐπιτυχεῖν μὴ ταύτην ὁδεύσαντας τὴν ὁδόν Ὅτι γὰρ οὐδὲν ξένον καὶ καινὸν οὐδεὶς τῶν δικαίων ὑπέμεινε διὰ θλίψεως τὴν παροῦσαν ὁδεύσας ζωὴν ἄκουε τοῦ Χριστοῦ λέγοντος Ἐν τῷ κόσμῳ θλίψιν ἕξετε ἀλλὰ θαρσεῖτε.
Ἵνα γὰρ μὴ καταπέσωσι τοῦτο ἀκούσαντες εὐθέως τὸ θάρσος αὐτοῖς ἐνέθηκε καὶ τὴν παρ' ἑαυτοῦ ῥοπὴν ὑπέσχετο.
Ἀλλὰ θαρσεῖτε ἐγὼ φησὶ νενίκηκα τὸν κόσμον.
Ἔχεις φησὶ τὸν τὰ λυπηρὰ ἐπικουφίζοντα τὸν οὐκ ἀφιέντα σε καταβαπτισθῆναι ὑπὸ τῆς τῶν πειρασμῶν ἐπαγωγῆς τὸν σὺν τῷ πειρασμῷ καὶ τὴν ἔκβασιν παρέχοντα καὶ οὐ συγχωροῦντα ὑπὲρ τὴν ἡμετέραν ἰσχὺν ἐπαχθῆναι τὰ χαλεπά.
Τί ἀσχάλλεις τί ἀλύεις τί δυσανασχετεῖς τί μικροψύχως διάκεισαι Μὴ γὰρ ἐὰν τὰ εἰς δύναμιν τὴν ἡμετέραν εἰσενέγκωμεν τὴν ὑπομονὴν λέγω καὶ τὴν καρτερίαν καὶ τὴν εὐχάριστον γνώμην συγχωρεῖ περιοφθῆναι ἡμᾶς ποτε Μὴ γὰρ κἂν εἰς ἀπόγνωσιν ἔλθῃ τὰ πράγματα νικᾷ τὴν σοφίαν τοῦ ἡμετέρου Δεσπότου Ἡμεῖς τὰ παρ' ἑαυτῶν ἐπιδειξώμεθα καὶ εἰλικρινῆ τὴν πίστιν ἔχωμεν εἰδότες τὸ εὐμήχανον τοῦ προστάτου τῶν ἡμετέρων ψυχῶν.
Καὶ πάντως ὁ μᾶλλον ἡμῶν εἰδὼς τὸ συμφέρον οὕτως αὐτὸ δεόντως οἰκονομήσει ὡς καὶ αὐτῷ πρέπον ἐστὶ καὶ ἡμῖν συμφέρον ἵνα καὶ τῆς ὑπομονῆς τὸν μισθὸν κομισώμεθα καὶ τῆς παρ' αὐτοῦ φιλανθρωπίας ἀξιωθῶμεν χάριτι καὶ οἰκτιρμοῖς τοῦ Κυρίου ἡμῶν Ἰησοῦ Χριστοῦ μεθ' οὗ τῷ Πατρὶ ἅμα τῷ ἁγίῳ Πνεύματι δόξα κράτος τιμὴ νῦν καὶ ἀεὶ καὶ εἰς τοὺς αἰῶνας τῶν αἰώνων.
Ὀρῶν ὑμῶν σήμερον τὴν μετὰ προθυμίας ἐνταῦθα σύναξιν καὶ τὸν περὶ τὴν ἀκρόασιν πόθον βούλομαι χρέος ὑμῖν καταθεῖναι ὅπερ ὀφείλομεν τῇ ὑμετέρᾳ ἀγάπῃ.
Καὶ οἶδα ὅτι αὐτοὶ μὲν ἴσως ἐπιλέλησθε διὰ τὸ πολλὰς ἐν τῷ μεταξὺ παρελθεῖν ἡμέρας καὶ ἐφ' ἕτερα ἡμῖν ἐξελκυσθῆναι τὴν διάλεξιν.
Ἡ γὰρ τῆς ἁγίας ἑορτῆς παρουσία τὴν ἀκολουθίαν ἡμῖν διέκοψεν.
Οὐδὲ γὰρ ἦν εὔλογον τὸν σταυρὸν ἡμᾶς ἑορτάζοντας τοῦ Δεσπότου περὶ ἕτερα ἡμῖν τὴν διδασκαλίαν γίνεσθαι ἀλλ' ἐχρῆν καθ' ἕκαστον καιρὸν τὴν ἁρμόττουσαν ὑμῖν παρατιθέναι τράπεζαν.
Διά τοι τοῦτο ἡνίκα ἡ τῆς παραδόσεως ἔφθασεν ἡμέρα τὴν ἀκολουθίαν διατεμόντες τῆς διδασκαλίας τοῦ κατεπείγοντος γενόμενοι ἐπὶ τὸν προδότην τὴν γλῶτταν ἐπαφήκαμεν καὶ πάλιν τὰ κατὰ τὸν σταυρὸν ὑμῖν εἰς μέσον προεθήκαμεν.
Εἶτα ἀναστάσεως ἡμέρας καταλαβούσης ἀναγκαῖον ἦν τὰ περὶ τῆς ἀναστάσεως τοῦ Δεσπότου διδάξαι τὴν ὑμετέραν ἀγάπην καὶ πάλιν ἐν ταῖς ἐφεξῆς ἡμέραις τῆς ἀναστάσεως τὴν ἀπόδειξιν ὑμῖν παρασχεῖν διὰ τῶν μετὰ ταῦτα γεγενημένων θαυμάτων ὅτε καὶ τῶν Πράξεων τῶν ἀποστολικῶν ἐπιλαβόμενοι ἐκεῖθεν ὑμῖν συνεχῆ τὴν ἑστίασιν παρεθήκαμεν πολλὴν τὴν παραίνεσιν καθ' ἑκάστην πρὸς τοὺς νεωστὶ τῆς χάριτος ἀξιωθέντας ποιησάμενοι.
Νῦν οὖν ἀναγκαῖον τοῦ χρέους ὑμᾶς ὑπομνῆσαι καὶ τότε τὴν ἔκτισιν ποιήσασθαι.
Εἰ γὰρ καὶ αὐτοὶ διὰ τὸ ὑπὸ πολλῶν περιέλκεσθαι φροντίδων οὐδὲ ἴστε τοῦ χρέους τὴν φύσιν ἅτε καὶ γυναικὸς φροντίδα ἔχοντες καὶ παίδων ἐπιμελούμενοι καὶ ὑπὲρ τῆς καθημερινῆς τροφῆς σπουδάζοντες καὶ ἑτέραις πολλαῖς βιωτικαῖς περιελκόμενοι φροντίσιν ἀλλ' ἡμεῖς ὑπ' οὐδενὸς τούτων ὀχλούμενοι καὶ τοῦ χρέους ὑμᾶς ὑπομιμνήσκομεν καὶ πρὸς τὴν ἀπόδοσιν παρασκευαζόμεθα.
Καὶ μὴ θαυμάσητε εἰ τοσαύτην εὐγνωμοσύνην ἐπιδεικνύμεθα.
Ἀπ' ἐναντίας γὰρ τοῖς αἰσθητοῖς χρήμασίν ἐστι τούτου τοῦ χρέους ἡ φύσις.
Ἐκεῖ μὲν γὰρ οὐκ ἄν ποτε ταχέως ὁ ὀφείλων τοσαύτην εὐγνωμοσύνην ἐπιδείξηται εἰδὼς ὅτι τὸ καταθεῖναι τὰ ὀφειλόμενα αὐτῷ μὲν ἐλαττοῖ τὴν οὐσίαν τῷ δὲ λαμβάνοντι αὔξει τὴν περιουσίαν ἐπὶ δὲ τοῦ χρέους τούτου τοῦ πνευματικοῦ τοιοῦτον οὐδέν ἀλλὰ ταύτῃ μᾶλλον καὶ ὁ ὀφείλων καταθεὶς πολλῷ πλέον εὐπορώτερος ἔσται καὶ τοῖς λαμβάνουσι μείζων ἡ εὐπορία.
Διὰ τοῦτο ἐπ' ἐκείνων μὲν πολλὴ ἡ ἀγνωμοσύνη γίνεται ἐνταῦθα δὲ ἑκατέροις πολὺ τὸ κέρδος καὶ τῷ κατατιθέντι καὶ τοῖς ὑποδεχομένοις.
Ὅπερ καὶ ἐπὶ τῆς ἀγάπης παρῄνεσεν ὁ μακάριος Παῦλος λέγων Μηδενὶ μηδὲν ὀφείλητε εἰ μὴ τὸ ἀλλήλους ἀγαπᾷν δεικνὺς ὅτι τοῦτο τὸ χρέος ἀεὶ μὲν καταβάλλεσθαι λέγεται μηδέποτε δὲ παύεσθαι.
Μήτε ὑμᾶς ἀμελεῖν δεῖ πρὸς τὴν ὑποδοχὴν παρασκευαζομένους τοῦτο γὰρ καὶ ἡμᾶς τοὺς καταβάλλοντας εὐπορωτέρους καθίστησι καὶ ὑμῖν πλείονος ὠφελείας ὑπόθεσις γενήσεται.
Ἐπεὶ οὖν τοιαύτη τούτου τοῦ χρέους ἡ φύσις καὶ ὅσῳ ἂν καταβάλλωμεν τοσούτῳ μᾶλλον τῇ πλείονι καταβολῇ τὴν ἑαυτῶν περιουσίαν αὔξομεν φέρε δὴ λοιπὸν διδάξωμεν ὑμᾶς καὶ τοῦ χρέους τὴν ὑπόθεσιν ἵνα καὶ αὐτοὶ προθυμότερον ὑποδέξησθε τὰ λεγόμενα καὶ τὴν ἡμετέραν εὐγνωμοσύνην ἀποδεξάμενοι ἀμείψησθε ἡμᾶς τῷ μετὰ σπουδῆς προσέχειν τοῖς λεγομένοις.
Τί οὖν ἐστι τοῦ χρέους ἡ ὑπόθεσις Ἴστε καὶ μέμνησθε ὅτι τὰ κατὰ τὸν πατριάρχην εἰς μέσον ἀγαγόντες καὶ τὴν διὰ τὸν λιμὸν γενομένην αὐτῷ κάθοδον εἰς Αἴγυπτον καὶ τῆς Σάρας τὴν ἁρπαγὴν τὴν ὑπὸ τοῦ Φαραὼ γεγενημένην καὶ τὴν τοῦ Θεοῦ κατ' αὐτοῦ ἀγανάκτησιν ἣν διὰ τὴν περὶ τὸν δίκαιον πρόνοιαν ἐποιήσατο καὶ κατ' αὐτοῦ καὶ κατὰ παντὸς τοῦ οἴκου αὐτοῦ παρασκευάσας μετὰ πολλῆς τῆς περιφανείας τὴν ἀπὸ τῆς Αἰγύπτου ἐπάνοδον ποιήσασθαι τὸν πατριάρχην Ἐνετείλατο γὰρ φησὶ Φαραὼ ἀνδράσι περὶ Ἄβραμ συμπροπέμψαι αὐτὸν καὶ τὴν γυναῖκα αὐτοῦ καὶ πάντα ὅσα ἦν αὐτῷ καὶ Λὼτ μετ' αὐτοῦ.
Ἀνέβη δὲ Ἄβραμ ἐξ Αἰγύπτου αὐτὸς καὶ ἡ γυνὴ αὐτοῦ καὶ πάντα τὰ αὐτοῦ καὶ Λὼτ μετ' αὐτοῦ εἰς τὴν ἔρημον ἐνταῦθα τὸν λόγον καταλύσαντες τὰς μεταξὺ πάσας ἡμέρας εἰς τὴν περὶ τῶν κατεπειγόντων διδασκαλίαν αὐτὸν μετηγάγομεν.
Διόπερ σήμερον ἀναγκαῖον τῆς ἀκολουθίας ἅψασθαι καὶ καθάπερ σῶμα ἓν συνάψαι καὶ τὰ μέλλοντα ῥηθήσεσθαι τοῖς ἤδη λεχθεῖσιν οὕτω γὰρ εὐσύνοπτος ὑμῖν γενήσεται ὁ τῆς διδασκαλίας λόγος.
Ἀλλ' ἵνα σαφέστερα ὑμῖν γένηται τὰ λεγόμενα ἀκόλουθον ἂν εἴη καὶ αὐτὴν τὴν ἀρχὴν τῶν σήμερον ἀναγνωσθέντων προθεῖναι ἐπὶ τῆς ὑμετέρας ἀγάπης.
Ἄβραμ δὲ φησὶν ἦν πλούσιος σφόδρα κτήνεσιν ἀργυρίῳ καὶ χρυσίῳ.
Καὶ ἐπορεύθη ὅθεν ἦλθεν εἰς τὴν ἔρημον ἕως Βεθὴλ ἕως τοῦ τόπου οὗ ἦν ἡ σκηνὴ αὐτοῦ τὸ πρότερον ἀνὰ μέσον Βεθὴλ καὶ ἀνὰ μέσον Ἁγγαὶ εἰς τὸν τόπον τοῦ θυσιαστηρίου οὗ ἐποίησεν ἐκεῖ τὴν ἀρχήν καὶ ἐπεκαλέσατο ἐκεῖ Ἄβραμ τὸ ὄνομα Κυρίου τοῦ Θεοῦ.
Μὴ ἁπλῶς παραδράμωμεν τὰ ἀνεγνωσμένα ἀλλὰ καταμάθωμεν σαφῶς τῆς θείας Γραφῆς τὴν ἀκρίβειαν ὅπως οὐδὲν ἡμῖν παρέργως διηγεῖται.
Ἄβραμ δὲ φησὶν ἦν πλούσιος σφόδρα.
Σκόπει πρῶτον αὐτὸ τοῦτο ὅτι οὐχ ἁπλῶς ἐπεσημήνατο οὐδὲ μάτην οὐδὲ εἰκῆ νῦν πλούσιον αὐτὸν καλεῖ.
Οὐδαμοῦ γὰρ ἑτέρωθι ἐμνημόνευσεν ὅτι πλούσιος ἦν ἀλλὰ νῦν πρῶτον.
Τίνος ἕνεκεν καὶ διὰ τί Ἵνα μάθῃς τῆς τοῦ Θεοῦ σοφίας τὸ εὐμήχανον καὶ τῆς προνοίας ἣν περὶ τὸν δίκαιον ἐποιεῖτο τὴν ὑπερβάλλουσάν τε καὶ ἄπειρον δύναμιν.
Ὁ γὰρ διὰ τὴν ἀνάγκην τοῦ λιμοῦ τὴν ἀποδημίαν ποιησάμενος τὴν εἰς Αἴγυπτον καὶ διὰ τὸ μὴ φέρειν τὴν ἐν τῇ Χαναναίᾳ στενοχωρίαν ἀθρόον πλούσιος γέγονε καὶ πλούσιος οὐχ ἁπλῶς ἀλλὰ σφόδρα καὶ οὐ κτήνεσι μόνον ἀλλὰ καὶ ἀργυρίῳ καὶ χρυσίῳ.
Εἶδες ὅση τοῦ Θεοῦ πρόνοια Ἀπῆλθε λιμοῦ παραμυθίαν εὑρέσθαι καὶ ἐπανῆλθεν οὐ τὸν λιμὸν μόνον παραμυθησάμενος ἀλλὰ καὶ πλοῦτον πολὺν περιβαλλόμενος καὶ δόξαν ἄφατον καὶ πᾶσι κατάδηλος γεγονὼς ὅστις ἦν καὶ λοιπὸν καὶ οἱ τὴν Χαναναίαν οἰκοῦντες ἀκριβέστερον ἐμάνθανον τοῦ δικαίου τὴν ἀρετὴν ὁρῶντες οὕτως ἀθρόαν γεγενημένην τὴν μεταβολὴν καὶ τοσούτῳ πλούτῳ περιῤῥεόμενον τὸν ξένον τὸν καθάπερ φυγάδα καὶ ἀλήτην εἰς τὴν Αἴγυπτον κατελθόντα.
Καὶ ὅρα αὐτὸν οὐδὲ ὑπὸ τῆς πολλῆς εὐημερίας καὶ τῆς τοῦ πλούτου περιουσίας χαυνότερον γεγονότα οὐδὲ ῥᾳθυμότερον ἀλλὰ πάλιν εἰς ἐκεῖνον τὸν τόπον ἐπειγόμενον ἔνθα καὶ πρότερον ἦν πρὶν ἢ τὴν Αἴγυπτον καταλαβεῖν.
Ἦλθε γὰρ φησὶν εἰς τὴν ἔρημον ἕως τοῦ τόπου οὗ ἦν ἡ σκηνὴ αὐτοῦ τὸ πρότερον εἰς τὸν τόπον τοῦ θυσιαστηρίου οὗ ἐποίησεν ἐκεῖ τὴν ἀρχὴν καὶ ἐπεκαλέσατο τὸ ὄνομα Κυρίου τοῦ Θεοῦ.
Ἐννόει μοι πῶς ἦν ἡσυχίας ἐραστὴς καὶ ἀπραγμοσύνης καὶ διηνεκῶς ἀνακείμενος τῇ πρὸς τὸ Θεῖον θεραπείᾳ.
Ἐκεῖνον γὰρ φησὶ τὸν τόπον κατέλαβεν ἔνθα ἦν πρότερον τὸ θυσιαστήριον οἰκοδομήσας καὶ ἐπικαλεσάμενος τὸ ὄνομα τοῦ Θεοῦ καὶ προλαβὼν ἤδη ἄνωθεν καὶ ἐξ ἀρχῆς ἐπλήρου τὸ παρὰ τοῦ Δαυῒδ εἰρημένον ὅτι Ἐξελεξάμην τὸ παραῤῥιπτεῖσθαι ἐν τῷ οἴκῳ τοῦ Θεοῦ μου μᾶλλον ἢ οἰκεῖν με ἐν σκηνώμασιν ἁμαρτωλῶν.
Ἡ γὰρ ἐρημία διὰ τὴν ἐπίκλησιν τοῦ ὀνόματος τοῦ Θεοῦ προτιμοτέρα αὐτῷ ἐτύγχανε τῶν πόλεων.
Ἤδει γὰρ ᾔδει ὅτι πόλεως μέγεθος οὐκ οἰκοδομημάτων ποιεῖ κάλλος οὐδὲ οἰκητόρων πλῆθος ἀλλ' ἡ τῶν ἐνοικούντων ἀρετὴ δι' ἣν καὶ ἡ ἔρημος τῶν πόλεων τιμιωτέρα ἐτύγχανεν ὑπὸ τῆς τοῦ δικαίου ἀρετῆς κοσμουμένη καὶ λαμπροτέρα τῆς οἰκουμένης φαινομένη.
Καὶ Λὼτ φησὶ τῷ συμπορευομένῳ μετὰ Ἄβραμ ἦν καὶ πρόβατα καὶ βόες καὶ κτήνη καὶ οὐκ ἐχώρει αὐτοὺς ἡ γῆ κατοικεῖν ἅμα ὅτι ἦν τὰ ὑπάρχοντα αὐτῶν πολλὰ καὶ οὐκ ἠδύναντο κατοικεῖν ἅμα.
Οὐ μόνον τῷ πατριάρχῃ τὰ τῆς περιουσίας ηὔξετο ἀλλὰ Καὶ τῷ Λὼτ ἦν φησὶ πρόβατα καὶ βόες καὶ κτήνη.
Ἴσως τὰ μὲν αὐτὸς φιλότιμος ὢν ἐδωρεῖτο τῷ ἀδελφιδῷ τὰ δὲ καὶ ἕτεροι αὐτῷ παρεῖχον διὰ τὴν εἰς τὸν πατριάρχην τιμήν.
Καὶ οὐκ ἐχώρει αὐτοὺς φησὶν ἡ γῆ ὅτι ἦν τὰ ὑπάρχοντα αὐτῶν πολλά.
Ὅρα τὸ πλῆθος τῆς περιουσίας εὐθέως διαστάσεως αἴτιον γινόμενον καὶ τὴν διαίρεσιν ἐργαζόμενον καὶ τὴν ὁμόνοιαν διακόπτον καὶ τῆς συγγενείας τὸν σύνδεσμον διαιροῦν.
Καὶ ἐγένετο μάχη ἀνὰ μέσον τῶν ποιμένων τῶν κτηνῶν τοῦ Ἄβραμ καὶ ἀνὰ μέσον τῶν ποιμένων τοῦ Λώτ.
Οἱ δὲ Χαναναῖοι καὶ οἱ Φερεζαῖοι τότε κατῴκουν τὴν γῆν.
Σκόπει πῶς οἱ προσήκοντες τὴν ἀρχὴν τῆς διαστάσεως ἐργάζονται.
Ἐντεῦθεν γὰρ ἀεὶ πάντα φύεται τὰ κακὰ ἀπὸ τῆς τῶν οἰκείων μοχθηρίας.
Ἐγένετο γὰρ φησὶ μάχη ἀνὰ μέσον τῶν ποιμένων.
Οὗτοί εἰσιν οἱ τῆς διαιρέσεως τὴν ἀφορμὴν παρέχοντες οἱ τὴν ὁμόνοιαν διασπῶντες οἱ πολλὴν τὴν ἀγνωμοσύνην ἐπιδεικνύμενοι.
Οἱ δὲ Χαναναῖοι καὶ οἱ Φερεζαῖοι τότε κατῴκουν τὴν γῆν.
Τίνος ἕνεκεν ἡμῖν τοῦτο ἐπεσημήνατο Ἐπειδὴ εἶπεν ὅτι Οὐκ ἐχώρει αὐτοὺς ἡ γῆ κατοικεῖν ἅμα τὴν αἰτίαν ἡμᾶς διδάξαι ἠθέλησεν ἡ θεία Γραφὴ ὅτι διὰ τοῦτο αὐτοὺς οὐκ ἐχώρει ἐπειδὴ ἔτι προκατείχετο ὑπὸ τούτων τῶν ἐθνῶν.
Ἀλλ' ἴδωμεν τοῦ πατριάρχου τὴν φιλόθεον γνώμην ὅπως καταστέλλει τὴν μέλλουσαν ἐξάπτεσθαι πυρὰν διὰ τῆς οἰκείας ἐπιεικείας.
Εἶπε δὲ φησὶν Ἄβραμ τῷ Λώτ Μὴ ἔστω μάχη ἀνὰ μέσον ἐμοῦ καὶ σοῦ καὶ ἀνὰ μέσον τῶν ποιμένων μου καὶ τῶν ποιμένων σου ὅτι ἀδελφοὶ ἡμεῖς ἐσμεν.
Ὅρα ταπεινοφροσύνης ὑπερβολὴν ὅρα φιλοσοφίας ὕψος.
Ὁ γέρων ὁ πρεσβύτης τὸν νέον τὸν ἀδελφιδοῦν ἀδελφὸν προσαγορεύει καὶ εἰς τὴν αὐτὴν αὐτῷ τιμὴν ἀνάγει καὶ οὐδὲν ἑαυτῷ πλέον νέμει ἀλλά φησι Μὴ ἔστω μάχη ἀνὰ μέσον ἐμοῦ καὶ σοῦ καὶ τῶν ποιμένων μου καὶ τῶν ποιμένων σου.
Οὐδὲ γὰρ ἂν εἴη φησὶν εὔλογον τοῦτο γενέσθαι ἐπειδὴ ἀδελφοί ἐσμεν.
Εἶδες ἀποστολικὸν νόμον αὐτὸν πληροῦντα τὸν λέγοντα Ἤδη μὲν οὖν ὅλως ἥττημα ὑμῖν ἐστιν ὅτι κρίματα ἔχετε μεθ' ἑαυτῶν.
Διὰ τί οὐχὶ μᾶλλον ἀδικεῖσθε διὰ τί οὐ μᾶλλον ἀποστερεῖσθε Ἀλλ' ὑμεῖς ἀδικεῖτε καὶ ἀποστερεῖτε καὶ ταῦτα ἀδελφούς.
Ταῦτα πάντα διὰ τῶν ἔργων πληρῶν ὁ πατριάρχης φησί Μὴ ἔστω μάχη ἀνὰ μέσον τῶν ποιμένων μου καὶ τῶν ποιμένων σου ὅτι ἄνθρωποι ἀδελφοὶ ἡμεῖς ἐσμεν.
Τί ταύτης τῆς ψυχῆς εἰρηνικώτερον γένοιτ' ἄν Ἄρα οὐ μάτην οὐδὲ εἰκῆ ἐν προοιμίοις ἔλεγον ὅτι διὰ τὸ ἡσυχίας ἐρᾷν καὶ ἀπραγμοσύνης διὰ τοῦτο τὴν ἐρημίαν τῆς οἰκουμένης προετίμα.
Ὅρα γὰρ αὐτὸν καὶ νῦν ἐπειδὴ ὅλως εἶδε τοὺς ποιμένας διαπληκτιζομένους πῶς ἐξ ἀρχῆς εὐθέως πειρᾶται καταστεῖλαι τὴν μέλλουσαν ἐξάπτεσθαι πυρὰν καὶ παύει τὴν φιλονεικίαν.
Ἔδει γὰρ αὐτὸν πᾶσι τοῖς τὴν Παλαιστίνην οἰκοῦσι διδάσκαλον φιλοσοφίας ἀφιγμένον μηδεμίαν παρέχειν ἀφορμὴν μηδὲ λαβὴν δοῦναι ἀλλὰ διὰ τῆς τῶν τρόπων ἐπιεικείας σάλπιγγος λαμπρότερον πάντας αὐτοὺς παιδεῦσαι καὶ μιμητὰς καταστῆσαι τῆς οἰκείας ἀρετῆς.
Μὴ ἔστω φησὶ μάχη ἀνὰ μέσον ἐμοῦ καὶ σοῦ καὶ ἀνὰ μέσον τῶν ποιμένων μου καὶ τῶν ποιμένων σου ὅτι ἄνθρωποι ἀδελφοὶ ἡμεῖς ἐσμεν.
Πολλὴ τῶν ῥημάτων ἡ ἐπιείκεια Ἀνὰ μέσον ἐμοῦ καὶ σοῦ.
Σκόπει πῶς ἐξ ἰσοτιμίας αὐτῷ διαλέγεται καίτοι τὰ τῆς μάχης οὐχ ἑτέρωθεν οἶμαι τὴν ἀρχὴν ἐσχηκέναι ἢ ἀπὸ τοῦ τοὺς ποιμένας τοῦ πατριάρχου μὴ συγχωρεῖν ἐκείνοις τῆς αὐτῆς αὐτοῖς ἀδείας ἀπολαύειν.
Ἀλλ' ὁ δίκαιος ἐπιεικῶς πάντα ποιεῖ δεικνὺς τῆς οἰκείας φιλοσοφίας τὴν ὑπερβολὴν καὶ παιδεύων οὐ τοὺς τότε παρόντας μόνον ἀλλὰ καὶ πάντας τοὺς ἑξῆς μηδέποτε πρὸς τοὺς πλησίον διαπληκτίζεσθαι τοὺς ἡμῖν διαφέροντας.
Ἡ γὰρ ἐκείνων φιλονεικία ἡμῖν πολλὴν προστρίβεται τὴν ἀδοξίαν καὶ οὐδὲν ἐκείνοις λογιεῖται τὰ γινόμενα ἀλλ' εἰς ἡμᾶς ἀνατρέχει τὰ τῆς μέμψεως.
Ποῦ οὖν εὔλογον ἀνθρώπους ἀδελφοὺς ὄντας καὶ τῆς αὐτῆς φύσεως τυγχάνοντας καὶ τῆς αὐτῆς συγγενείας καὶ παροικεῖν ἐνταῦθα μέλλοντας εἰς τοσαύτην ἐμπίπτειν φιλονεικίαν ὀφείλοντας ἐπιεικείας καὶ πραΰτητος καὶ φιλοσοφίας ἁπάσης διδασκάλους καθίστασθαι τούτοις πᾶσιν Ἀκουέτωσαν ταῦτα οἱ νομίζοντες ἔξω τυγχάνειν ἐγκλημάτων ἐπειδὰν τοὺς αὐτοῖς προσήκοντας περιορῶσι διὰ τὴν πρὸς αὐτοὺς οἰκειότητα ἁρπάζοντας πλεονεκτοῦντας μυρία κακὰ διατιθέντας καὶ ἐν πόλεσι καὶ ἐν ἀγροῖς τοὺς αὐτοῖς γειτνιῶντας καὶ παρασπωμένους τοῦ μὲν τὸν ἀγρὸν τοῦ δὲ τὴν οἰκίαν καὶ ταύτῃ πλείονα μᾶλλον τὴν εὔνοιαν περὶ αὐτοὺς ἐπιδεικνύμενοι.
Εἰ γὰρ καὶ ἑτέρου τὸ τῆς ἀδικίας ἔργον ἦν ἀλλ' αὐτὸς ἐκοινώνησας τοῦ πράγματος οὐ μόνον τῷ ἐφήδεσθαι τῷ γεγενημένῳ καὶ νομίζειν ἐκ τούτου σοι τὴν οὐσίαν αὔξεσθαι καὶ τὴν περιουσίαν πλείονα γενέσθαι ἀλλὰ καὶ τῷ μὴ κωλῦσαι μέλλουσαν τὴν ἀδικίαν εἰς ἔργον ἐκβαίνειν.
Ὁ γὰρ δυνάμενος κωλῦσαι τὸν ἀδικοῦντα καὶ μὴ τοῦτο ποιῶν οὐκ ἔλαττον τοῦ ἀδικοῦντος τὰς εὐθύνας ὑφέξει.
Μὴ τοίνυν ἀπατῶμεν ἑαυτοὺς παρακαλῶ ἀλλὰ καὶ αὐτοὶ φεύγωμεν τὰς ἁρπαγὰς τὰς πλεονεξίας καὶ τὸ ἐκ τῶν τοιούτων αὔξειν ἡμῖν τὴν περιουσίαν καὶ τοὺς ἡμῖν προσήκοντας παιδεύωμεν μηδὲν τοιοῦτο ἐργάζεσθαι.
Οὐδὲ γὰρ ἀνευθύνους ἡμᾶς τοῦτο ἀφίησιν ἀλλὰ πλείονα τὴν κατάκρισιν ἐργάζεται πρὸς γὰρ τὴν ἡμετέραν ἀρέσκειαν ἐκεῖνοι τὴν ἑαυτῶν προδιδόντες σωτηρίαν τὴν ἀδικίαν τολμῶσι μετὰ τῆς ἑαυτῶν ἀπωλείας καὶ ἡμᾶς συγκατασπῶντες.
Εἰ δὲ βουλόμεθα νήφειν καὶ αὐτοὶ τῆς ἐντεῦθεν λύμης ἀπαλλαγησόμεθα κἀκείνους ἀποστήσομεν τῆς κακῆς ἐπιχειρήσεως.
Καὶ μή μοι λέγε τὰ ψυχρὰ ἐκεῖνα ῥήματα Οὐδέν μοι μέλει.
Μὴ γὰρ ἐγὼ παρεσπασάμην Οὐδὲν οἶδα ἕτερος εἰργάσατο οὐκ ἐκοινώνησα τῆς ἀδικίας.
Σκῆψις ταῦτα καὶ πρόφασις.
Εἰ βούλει δεῖξαι ὅτι οὐκ ἐκοινώνησας τῆς ἀδικίας καὶ οὐ συνέπραξας καὶ τῆς πλεονεξίας οὐ γέγονας ἐργάτης διόρθωσαι τὸ γεγονὸς παραμύθησαι τὸν ἠδικημένον ἀπόδος τὰ ἀφαιρεθέντα.
Οὕτω γὰρ καὶ σαυτὸν ἐλευθερώσεις ἐγκλημάτων καὶ τὸν ἠδικηκότα διορθώσῃ δείξας ὡς οὐ κατὰ γνώμην σου τὰ παρ' αὐτοῦ πέπρακται καὶ τὸν πένητα παρακαλέσας οὐκ ἀφήσεις ὑπὸ τῆς ἀθυμίας καταποθῆναι ἣν διὰ τὴν ἀφαίρεσιν ὑφίστασθαι ἔμελλε.
Μὴ ἔστω φησὶ μάχη ἀνὰ μέσον ἐμοῦ καὶ σοῦ καὶ τῶν ποιμένων μου καὶ τῶν ποιμένων σου ὅτι ἄνθρωποι ἀδελφοὶ ἡμεῖς ἐσμεν.
Εἶδες πραΰτητα εἶδες ἐπιείκειαν Ἄκουε καὶ τῶν ἑξῆς ἵνα μάθῃς αὐτοῦ τῆς φιλοσοφίας τὴν ὑπερβολήν.
Πῶς οὖν τὰ τῆς μάχης λύσιν λάβῃ καὶ σβεσθῇ τὰ τῆς φιλονεικίας Ἰδοὺ πᾶσα ἡ γῆ φησὶν ἐναντίον σου ἐστί.
Διαχωρίσθητι ἀπ' ἐμοῦ εἰ σὺ εἰς ἀριστερὰ ἐγὼ εἰς δεξιά εἰ δὲ σὺ εἰς δεξιὰ ἐγὼ εἰς ἀριστερά.
Σκόπει τοῦ δικαίου τὴν φιλοσοφίαν καὶ τῆς ταπεινοφροσύνης τὴν ἐπίτασιν.
Πρὸ δὲ τούτων ἐννόει μοι ἀγαπητὲ ὅση τοῦ πλούτου ἡ λύμη καὶ τῆς περιουσίας τῆς πολλῆς ἡ διαφορά.
Ηὐξήθη τὰ ποίμνια προσεγένετο πλοῦτος πολὺς καὶ εὐθέως διακόπτεται ἡ ὁμόνοια καὶ ἔνθα ἦν ἡ εἰρήνη καὶ ὁ σύνδεσμος τῆς ἀγάπης ἐκεῖ μάχη καὶ φιλονεικία.
Ὅπου γὰρ τὸ ἐμὸν καὶ τὸ σὸν ἐκεῖ πᾶσα μάχης ἰδέα καὶ φιλονεικίας ὑπόθεσις ἔνθα δὲ τοῦτο μὴ ᾖ τὰ τῆς ὁμονοίας καὶ τὰ τῆς εἰρήνης μετὰ πάσης ἀκριβείας πολιτεύεται.
Καὶ ἵνα μάθῃς ἄκουε τί φησιν ὁ μακάριος Λουκᾶς περὶ τῶν ἐξ ἀρχῆς τῇ πίστει προσιόντων.
Ἦν φησὶ πάντων ἡ καρδία καὶ ἡ ψυχὴ μία οὐκ ἐπειδὴ ψυχὴν μίαν εἶχον πάντες  ἀλλὰ τὴν ἐπιτεταμένην ὁμόνοιαν ἡμῖν δείκνυσι.
Καὶ εἰ μὴ σφόδρα μακρόθυμός τις ἦν ὁ δίκαιος καὶ φιλοσοφεῖν εἰδὼς καὶ ἐχαλέπηνεν ἂν καὶ εἶπε πρὸς αὐτόν Τίς ἡ τοσαύτη παροινία Ὅλως γὰρ ἐτόλμησαν οἱ προσήκοντές σοι διᾶραι στόμα πρὸς τοὺς ἐμοὶ διαφέροντας καὶ οὐκ ἐνενόησαν ὅσον τὸ μέσον ἐστὶ μεταξὺ ἡμῶν Πόθεν γάρ σοι τὰ τῆς εὐπορίας ταύτης γεγένηται Οὐκ ἐκ τῆς ἐμῆς κηδεμονίας Τίς δέ σε εἰς ἀνθρώπους ὀφθῆναι πεποίηκεν οὐκ ἐγὼ ἀντὶ πάντων σοι γεγονὼς καὶ τὴν πατρός σοι χρείαν διὰ πάντων ἐπιδειξάμενος Ταύτας μοι τὰς ἀμοιβὰς ἀποδίδως τῆς πολλῆς περὶ σὲ θεραπείας Ταῦτα ἐλπίζων πανταχοῦ σε μετ' ἐμοῦ περιῆγον Ἔστω οὐδὲν τῶν ὑπηργμένων σοι παρ' ἐμοῦ εἰς ἔννοιαν ἔλαβες κἄν μου γοῦν τὸ γῆρας αἰδεσθῆναί σε οὐκ ἐχρῆν καὶ τιμῆσαι τὰς πολιὰς τὰς ἐμάς Ἀλλὰ περιεῖδες τοὺς ποιμένας τοὺς σοὺς ἐμπαροινοῦντας τοῖς ἐμοῖς ποιμέσιν οὐκ εἰδὼς ὅτι ὥσπερ ἡ εἰς ἐκείνους ὕβρις εἰς ἐμὲ διαβαίνει οὕτω καὶ ἡ ἐκείνων προπέτεια εἰς σὲ τὴν ἀναφορὰν ἔχει.
Ἀλλ' οὐδὲν τούτων ὁ δίκαιος οὔτε εἰς διάνοιαν λαβεῖν κατεδέξατο ἀλλὰ πάντα τοιοῦτον λογισμὸν ἀπωσάμενος ἑνὸς γίνεται μόνου ὅπως καὶ τὴν μέλλουσαν ἐξάπτεσθαι φιλονεικίαν κατασβέσῃ καὶ τὸν χωρισμὸν ἀλύπως ἐπινοήσας πάσης ταραχῆς ἐκτὸς ποιήσῃ τὴν οἰκίαν.
Οὐκ ἰδοὺ φησὶ πᾶσα ἡ γῆ ἐναντίον σου ἐστί Διαχωρίσθητι ἀπ' ἐμοῦ εἰ σὺ εἰς δεξιὰ ἐγὼ εἰς ἀριστερά εἰ δὲ σὺ εἰς ἀριστερὰ ἐγὼ εἰς δεξιά.
Ὅρα τὴν ἐπιείκειαν τοῦ δικαίου.
Δεικνὺς γὰρ αὐτῷ διὰ τῶν πραγμάτων ὅτι οὐχ ἑκὼν τοῦτο ποιεῖ οὐδὲ βουλόμενος αὐτὸν χωρισθῆναι ἀλλὰ διὰ τὴν τῆς φιλονεικίας ἀνάγκην καὶ ὥστε μὴ διηνεκῆ τὸν πόλεμον εἶναι ἐν τῇ οἰκίᾳ σκόπει πῶς διὰ τῶν λόγων καταπραΰνει αὐτοῦ τὴν φλεγμονὴν καὶ αὐτῷ πᾶσαν τὴν ἐξουσίαν δίδωσι τῆς ἐκλογῆς καὶ προτίθησιν αὐτῷ τὴν γῆν ἅπασαν καί φησιν Οὐκ ἰδοὺ πᾶσα ἡ γῆ ἐναντίον σου Ἣν ἂν βούλῃ ἑλοῦ κἀγὼ ἐκείνην καταδέξομαι μετὰ πολλῆς τῆς ἡδονῆς ἣν ἂν αὐτὸς καταλίπῃς.
Μεγάλη τοῦ δικαίου ἡ φιλοσοφία.
Διὰ πάντων ἀνεπαχθὴς βούλεται γενέσθαι τῷ ἀδελφιδῷ.
Ἐπειδὴ γὰρ φησὶν ὅπερ οὐκ ἐβουλόμην τοῦτο γίνεται καὶ ἵνα τὰ τῆς φιλονεικίας παυθῇ τὸν χωρισμὸν ἀνάγκη συμβῆναι διὰ τοῦτό σε κύριον καθίστημι τῆς αἱρέσεως καὶ τὴν ἐξουσίαν σοι πᾶσαν δίδωμι ἵνα ἣν ἂν νομίσῃς εἶναι τιμιωτέραν γῆν ἐκείνην ἑλόμενος τὴν λοιπὴν ἐμοὶ καταλίπῃς.
Ἆρα ἂν τοῦτο ποιῆσαί ποτέ τις κατεδέξατο πρὸς ὁμήλικα ἀδελφὸν ὅπερ ὁ πατριάρχης πρὸς τὸν ἀδελφιδοῦν ἐπεδείξατο Εἰ γὰρ καὶ αὐτὸς προλαβὼν τὴν ἐκλογὴν ποιησάμενος καὶ τὰ πρωτεῖα λαβὼν παρεχώρησεν ἐκείνῳ τὰ ὑπολειφθέντα οὐχὶ καὶ οὕτω μέγα ἦν τὸ παρ' αὐτοῦ γινόμενον Ἀλλ' ὅμως βουλόμενος καὶ τῆς ἀρετῆς δεῖξαι τὴν ὑπερβολὴν καὶ τοῦ νέου τὴν ἐπιθυμίαν ἐμπλῆσαι ὥστε μηδεμίαν ἀπὸ τοῦ χωρισμοῦ γενέσθαι λύπης ἀφορμὴν αὐτῷ προθεὶς ἅπασαν τὴν ἐξουσίαν φησίν Ἰδοὺ πᾶσα ἡ γῆ ἐναντίον σου διαχωρίσθητι ἀπ' ἐμοῦ καὶ οἵαν ἂν βούλῃ ἑλοῦ.
Δέον τοίνυν τὸν ἀδελφιδοῦν τοσαύτης ἐπιεικείας πειραθέντα ἀντιτιμῆσαι τὸν πατριάρχην καὶ μᾶλλον αὐτὸν αὐτῷ παραχωρῆσαι τῆς αἱρέσεως τὴν ἐκλογήν.
Εἰώθαμεν γάρ πως ἅπαντες οἱ ἄνθρωποι ἐπειδὰν ἀντιτείνοντας μὲν ἴδωμεν τοὺς μέλλοντας πρὸς ἡμᾶς τι διερευνᾶσθαι καὶ φιλονεικοῦντας τοῖς πρωτείοις ἐπιπηδᾷν μὴ ἀνέχεσθαι ἐλαττοῦσθαι μηδὲ ἐνδιδόναι αὐτοῖς ὅταν δὲ παραχωροῦντας θεασώμεθα καὶ καθυφειμένοις ῥήμασι τὴν ἐξουσίαν ἅπασαν ἡμῖν ἐπιτρέποντας ὥσπερ αἰδούμενοι τὴν πολλὴν ἐπιείκειαν καὶ τῆς φιλονεικίας ἀφιστάμεθα καὶ πάλιν ἀντιστρέφοντες πᾶσαν τὴν ἐξουσίαν παραχωροῦμεν κἂν ἐλάττων εἶναι δοκῇ ὁ πρὸς ἡμᾶς διερευνώμενος.
Ὀφείλων τοίνυν καὶ ὁ Λὼτ ἐπὶ τοῦ πατριάρχου τοῦτο διαπράξασθαι καθάπερ νεοττὸς καὶ ὑπὸ τῆς τοῦ πλείονος ἐπιθυμίας ἐξελκόμενος τοῖς πρωτείοις ἐπιπηδᾷ ὡς ἐνόμιζε καὶ τὴν ἐκλογὴν ποιεῖται.
Καὶ ἐπάρας φησὶ Λὼτ τοὺς ὀφθαλμοὺς αὐτοῦ εἶδε πᾶσαν τὴν περίχωρον τοῦ Ἰορδάνου ὅτι πᾶσα ἦν ποτιζομένη πρὸ τοῦ καταστρέψαι τὸν Θεὸν Σόδομα καὶ Γόμοῤῥα ὡς ὁ παράδεισος τοῦ Θεοῦ καὶ ὡς ἡ γῆ Αἰγύπτου ἕως ἐλθεῖν εἰς Ζόγορα.
Καὶ ἐξελέξατο ἑαυτῷ Λὼτ πᾶσαν τὴν περίχωρον τοῦ Ἰορδάνου καὶ ἀπῆρε Λὼτ ἀπὸ ἀνατολῶν καὶ διεχωρίσθησαν ἕκαστος ἀπὸ τοῦ ἀδελφοῦ αὐτοῦ.
Εἶδες τῆς ἀρετῆς τοῦ δικαίου τὴν ὑπερβολὴν ὅπως οὐ συνεχώρησεν οὐδὲ βλαστῆσαι τὴν ῥίζαν τῆς κακίας ἀλλ' εὐθέως καὶ τὰ μέλλοντα φύεσθαι κάτωθεν ἐξέτεμε καὶ ἠφάνισε πολλῇ τῇ ἐπιεικείᾳ χρησάμενος καὶ δι' ἀρετὴν τῶν ἄλλων ὑπεροψίαν ἄφατον ἐπιδειξάμενος καὶ δεικνὺς ἅπασιν ὅπως πάσης αὐτῷ περιουσίας προτιμοτέρα τυγχάνει ἡ εἰρήνη καὶ τὸ φιλονεικίας ἀπηλλάχθαι Ἵνα γὰρ μή τις καταγνῷ τοῦ δικαίου ὡς ἀγνώμονος γενομένου περὶ τὸν Λὼτ καὶ ὅτι οἴκοθεν αὐτὸν ἀναστήσας καὶ ἀγαγὼν ἐπὶ τῆς ἀλλοτρίας ἐκβάλλει τῆς οἰκίας μηδὲ νομίσῃ τις ἀπεχθείας αὐτὸν ἕνεκεν ταῦτα ἐργάζεσθαι ἀλλὰ μάθωμεν ἅπαντες ὅτι εἰρήνης ἀντεχόμενος ταῦτα ποιεῖ διὰ τοῦτο καὶ τὴν ἐκλογὴν αὐτῷ παρεχώρησε καὶ τὰ πρωτεῖα ἐκείνου ἑλομένου οὐκ ἐδυσχέρανεν ἵνα πάντες εἰδέναι ἔχωμεν τῆς τοῦ δικαίου γνώμης τὸ φιλάγαθον καὶ τῆς εἰρηνικῆς αὐτοῦ ψυχῆς τὸν σκοπόν.
Ἄλλως δὲ καὶ ἕτερόν τι μυστήριον ἦν προοικονομούμενον ὥστε πολλὰ κατ' αὐτὸν γενέσθαι καὶ τὸν Λὼτ διὰ τῶν πραγμάτων παιδευθῆναι ὡς οὐ δεόντως τὴν ἐκλογὴν ἐποιήσατο καὶ τοὺς ἐν Σοδόμοις μαθεῖν τοῦ Λὼτ τὴν ἀρετὴν καὶ τοῦ χωρισμοῦ γενομένου τὴν ἐπαγγελίαν τὴν εἰς τὸν πατριάρχην γεγενημένην εἰς ἔργον ἐκβῆναι τὴν λέγουσαν Σοὶ καὶ τῷ σπέρματί σου δώσω τὴν γῆν ταύτην καὶ ταῦτα κατὰ μικρὸν προϊόντες ὀψόμεθα τῆς θείας Γραφῆς ἡμῖν ἅπαντα κατάδηλα ποιούσης.
Καὶ Ἄβραμ φησὶ παρῴκησεν ἐν γῇ Χαναάν Λὼτ δὲ κατῴκησεν ἐν πόλει τῶν περιχώρων καὶ ἐσκήνωσεν ἐν Σοδόμοις.
Οἱ δὲ ἄνθρωποι οἱ ἐν Σοδόμοις πονηροὶ καὶ ἁμαρτωλοὶ ἐναντίον τοῦ Θεοῦ σφόδρα.
Ὁρᾷς τὸν Λὼτ πρὸς τὴν τῆς γῆς φύσιν μόνον ἀπιδόντα καὶ οὐ σκοπούμενον τῶν ἐνοικούντων τὴν πονηρίαν Τί γὰρ ὄφελος εἰπέ μοι γῆς ἐπιτηδειότης καὶ καρπῶν εὐφορία ὅταν οἱ ἐνοικοῦντες ὦσι μοχθηροὶ τὸν τρόπον Τί δὲ βλάβος ἀπ' ἐρημίας ἂν γένοιτο καὶ γῆς φαυλοτάτης ὅταν οἱ ἐνοικοῦντες ὦσιν ἐπιεικέστεροι Τὸ γὰρ κεφάλαιον τῶν ἀγαθῶν ἡ τῶν ἐνοικούντων ἐστὶν εὐγνωμοσύνη.
Ἀλλ' ὁ Λὼτ πρὸς ἓν μόνον εἶδε τῆς γῆς τὴν εὐφορίαν.
Διὰ τοῦτο ἡ Γραφὴ σημᾶναι ἡμῖν βουλομένη τῶν αὐτόθι οἰκούντων τὴν πονηρίαν φησίν Οἱ δὲ ἄνθρωποι οἱ ἐν Σοδόμοις πονηροὶ καὶ ἁμαρτωλοὶ ἐναντίον τοῦ Θεοῦ σφόδρα.
Οὐ μόνον φησὶ Πονηροὶ ἀλλὰ Καὶ ἁμαρτωλοὶ καὶ οὐχ ἁπλῶς Ἁμαρτωλοὶ ἀλλὰ καὶ Ἐναντίον τοῦ Θεοῦ τοῦτ' ἔστι πολλὴ τῶν ἁμαρτημάτων αὐτῶν ἡ ἐπίτασις καὶ ὑπερβάλλουσα αὐτῶν ἡ πονηρία δι' ὃ καὶ ἐπήγαγεν Ἐναντίον τοῦ Θεοῦ σφόδρα.
Εἶδες κακίας μέγεθος εἶδες ὅσον ἐστὶ κακὸν τὸ τοῖς πρωτείοις ἐπιπηδᾷν καὶ μὴ τὸ συμφέρον σκοπεῖν εἶδες ὅσον ἐστὶν ἐπιείκεια καὶ τὸ τῶν πρωτείων παραχωρεῖν καὶ ἐλαττοῦσθαι Ἰδοὺ γὰρ προϊούσης τῆς διδασκαλίας ὀψόμεθα τὸν μὲν τὰ πρῶτα ἐκλεξάμενον οὐδεμίαν ἐκεῖθεν ὄνησιν προσλαμβάνοντα τὸν δὲ ἐλάττονα ἑλόμενον περιφανέστερον καθ' ἑκάστην γινόμενον καὶ διὰ πάντων αὐξανομένην αὐτοῦ τὴν εὐπορίαν καὶ πᾶσι περίβλεπτον καθιστάμενον.
Ἀλλ' ἵνα μὴ εἰς πολὺ μῆκος ἐκτείνωμεν.
τὴν διδασκαλίαν μέχρι τούτου στήσαντες τὸν λόγον εἰς τὴν ἑξῆς ταμιευσώμεθα τὰ λειπόμενα ἐκεῖνο παρακαλέσαντες ὑμᾶς ὥστε ζηλῶσαι τὸν πατριάρχην καὶ μηδέποτε τῶν πρωτείων ἐφίεσθαι ἀλλὰ πείθεσθαι τῷ μακαρίῳ Παύλῳ λέγοντι Τῇ τιμῇ ἀλλήλους προηγούμενοι ὑπερέχοντας ἑαυτῶν καὶ σπουδάζειν ἐν ἅπασιν ἐλαττοῦσθαι.
Τοῦτο γάρ ἐστι τὸ τὰ πρωτεῖα ἔχειν καθάπερ καὶ ὁ Χριστός φησιν Ὁ ταπεινῶν ἑαυτὸν ὑψωθήσεται.
Τί οὖν ἂν εἴη τούτου ἴσον ὅταν δι' ὧν ἑτέροις τῶν πρωτείων παραχωροῦμεν αὐτοὶ μείζονος ἀπολαύωμεν τῆς τιμῆς καὶ δι' ὧν ἑτέρους προτιμῶμεν ἑαυτοὺς εἰς τὴν ἀνωτάτω τιμὴν ἀνάγωμεν Τοῦτο τοίνυν παρακαλῶ σπουδάζωμεν ὥστε μιμεῖσθαι τοῦ πατριάρχου τὴν ταπεινοφροσύνην καὶ κατ' ἴχνος τούτου τοῦ πρὸ τοῦ νόμου τὴν τοιαύτην ἐπιδειξαμένου φιλοσοφίαν ἡμεῖς οἱ ἐν τῇ χάριτι πορευώμεθα.
Ταπεινοφροσύνη γὰρ ἀληθῶς αὕτη ἐστὶν ἥνπερ ὁ θαυμάσιος οὗτος ἀνὴρ ἐπεδείξατο περὶ τὸν πολὺ αὐτοῦ λειπόμενον οὐ κατὰ τὸν τῆς ἀρετῆς λόγον μόνον ἀλλὰ καὶ κατὰ τὴν ἡλικίαν καὶ τὰ ἄλλα πάντα.
Ἐννόησον γὰρ ὅτι ὁ πρεσβύτης τῷ νέῳ παρεχώρησε καὶ ὁ θεῖος τῷ ἀδελφιδῷ καὶ ὁ τοσαύτης ἀπολαύων παρὰ τοῦ Θεοῦ εὐνοίας τῷ μηδὲν μηδέπω μέγα τι ἐπιδειξαμένῳ καὶ ἅπερ ἐχρῆν ἐκεῖνον εἰπεῖν ὡς νέον πρὸς τὸν πρεσβύτην καὶ θεῖον ἑαυτοῦ ταῦτα ὁ πατριάρχης πρὸς τὸν νέον ἔλεγε.
Καὶ ἡμεῖς τοίνυν μὴ περὶ τοὺς ὑπερβεβηκότας ἡμᾶς ἢ εἰς τοὺς ἴσους ἡμῖν τυγχάνοντας μόνον τὰ τῆς τιμῆς ἐπιδειξώμεθα.
Τοῦτο γὰρ οὐκ ἂν εἴη ταπεινοφροσύνη ὅταν γάρ τις τὸ ἐξ ἀνάγκης ὀφειλόμενον ποιῇ οὐ ταπεινοφροσύνη τοῦτό ἐστιν ἀλλ' ὀφειλή.
Ἡ δὲ ἀληθὴς ταπεινοφροσύνη ὅταν τοῖς ἐλάττοσιν εἶναι δοκοῦσι παραχωρῶμεν καὶ ἐκείνους προτιμῶμεν τοὺς πολὺ καταδεεστέρους εἶναι νομιζομένους.
Ἂν δὲ νήφωμεν οὐδὲ ἐλάττους ἡμῶν εἶναί τινας νομίσομεν ἀλλὰ πάντας ἀνθρώπους ὑπερβαίνειν ἡμᾶς.
Καὶ τοῦτο λέγω οὐ περὶ ἡμῶν τῶν μυρίοις ἁμαρτήμασι βεβαπτισμένων ἀλλὰ κἂν μυρία τις ᾖ κατορθώματα ἑαυτῷ συνειδὼς μὴ τοῦτο δὲ λογίζοιτο καθ' ἑαυτὸν ὅτι πάντων ἐστὶν ἔσχατος οὐδὲν αὐτῷ ὄφελος ἂν γένοιτο τῶν τοσούτων κατορθωμάτων.
Τοῦτο γάρ ἐστι ταπεινοφροσύνη ὅταν τις ἀφορμὰς ἔχων τοῦ ἐπαίρεσθαι καταστέλλῃ ἑαυτὸν καὶ ταπεινοῖ καὶ μετριάζῃ.
Τότε γὰρ καὶ εἰς τὸ ἀληθὲς ὕψος ἀναχθήσεται κατὰ τὴν τοῦ Κυρίου ὑπόσχεσιν τὴν λέγουσαν ὅτι Ὁ ταπεινῶν ἑαυτὸν ὑψωθήσεται.
Σπουδάσωμεν τοίνυν παρακαλῶ πάντες τοῦ ὕψους ἐπιτυχεῖν τοῦ διὰ τῆς ταπεινοφροσύνης ἵνα τῆς αὐτῆς τῷ δικαίῳ εὐνοίας ἀπολαύσωμεν παρὰ τοῦ Δεσπότου καὶ τῶν ἀποῤῥήτων ἐκείνων ἀγαθῶν ἀξιωθῶμεν χάριτι καὶ φιλανθρωπίᾳ τοῦ Κυρίου ἡμῶν Ἰησοῦ Χριστοῦ μεθ' οὗ τῷ Πατρὶ ἅμα τῷ ἁγίῳ Πνεύματι δόξα κράτος τιμὴ νῦν καὶ ἀεὶ καὶ εἰς τοὺς αἰῶνας τῶν αἰώνων.
Εἶπε δὲ Κύριος τῷ Ἄβραμ μετὰ τὸ χωρισθῆναι τὸν Λὼτ ἀπ' αὐτοῦ Ἀναβλέψας τοῖς ὀφθαλμοῖς σου ἴδε ἀπὸ τοῦ τόπου οὗ σὺ νῦν εἶ πρὸς βοῤῥᾶν καὶ λίβα καὶ ἀνατολὰς καὶ θάλασσαν ὅτι πᾶσαν τὴν γῆν ἣν σὺ ὁρᾷς σοὶ δώσω αὐτήν.
Κατεμάθετε χθὲς ἀγαπητοὶ τοῦ πατριάρχου τὴν ὑπερβάλλουσαν ταπεινοφροσύνην εἴδετε ἐπιεικείας ὑπερβολήν.
Οὐδὲ γὰρ ἦν τὸ τυχὸν τὸ τὸν πρεσβύτην τὸν τοσαῦτα εὐεργετηκότα τὸν τοσαύτης ἀπολαύοντα τῆς εὐνοίας παρὰ τοῦ πάντων Δεσπότου τοσαύτην ἐπιδείξασθαι περὶ τὸν νέον τὸν ἀδελφιδοῦν τὴν ἰσοτιμίαν ὥστε καὶ τῶν πρωτείων αὐτῷ παραχωρῆσαι καὶ τὰ ἐλάττονα ἑλέσθαι καὶ πάντα καταδέξασθαι ὑπὲρ τοῦ τὸν πόλεμον ἀναστεῖλαι καὶ τὴν τῆς φιλονεικίας ὑπόθεσιν ἐκποδὼν ποιῆσαι.
Τοῦτον ἅπαντες ζηλοῦν σπουδάζωμεν καὶ μηδέποτε κατὰ τῶν πλησίον ἐπαιρώμεθα μηδὲ μέγα φρονῶμεν ἀλλὰ πολλὴν τὴν ταπεινοφροσύνην ἐπιδεικνύμενοι παραχωρῶμεν καὶ ἐλαττοῦσθαι μᾶλλον σπεύδωμεν ἐν πράγμασι καὶ ἐν ῥήμασι καὶ μήτε πρὸς τοὺς ἀδικοῦντας ἀπεχθανώμεθα κἂν εὐηργετημένοι τύχωσι παρ' ἡμῶν ὄντες  μήτε πρὸς τὰς ὕβρεις ἀγριαίνωμεν κἂν ὑποδεέστεροι εἶεν οἱ πρὸς ἡμᾶς διαπληκτιζόμενοι ἀλλὰ τῇ ἐπιεικείᾳ καὶ τῇ πραΰτητι τὸν θυμὸν καταστέλλωμεν.
Οὐδὲν γὰρ ταύτης ἰσχυρότερον οὐδὲν ταύτης δυνατώτερον.
Αὕτη τὴν ἡμετέραν ψυχὴν ἐν διηνεκεῖ καθίστησι τῇ γαλήνῃ καθάπερ ἐν λιμένι αὐτὴν ὁρμίζεσθαι παρασκευάζουσα καὶ πάσης ἀναπαύσεως ὑπόθεσις ἡμῖν γινομένη.
Διὰ τοῦτο καὶ ὁ Χριστὸς τὴν θείαν ἐκείνην διδασκαλίαν ποιούμενος ἔλεγε Μάθετε ἀπ' ἐμοῦ ὅτι πρᾶός εἰμι καὶ ταπεινὸς τῇ καρδίᾳ καὶ εὑρήσετε ἀνάπαυσιν ταῖς ψυχαῖς ὑμῶν.
Οὐδὲν γὰρ οὕτω τὴν ψυχὴν ἐν ἀναπαύσει καθίστησι καὶ πολλῇ τῇ ἡσυχίᾳ ὡς πραότης καὶ ταπεινοφροσύνη.
Τοῦτο παντὸς διαδήματος τιμιώτερον ἂν γένοιτο τῷ ταύτην κεκτημένῳ τοῦτο πάσης περιφανείας καὶ δόξης λυσιτελέστερον.
Τί γὰρ ἂν γένοιτο μακαριώτερον τοῦ ἀπηλλαγμένου τοῦ ἔνδοθεν τικτομένου πολέμου Κἂν γὰρ μυριάκις εἰρήνης ἔξωθεν ἀπολαύωμεν καὶ θεραπείας ἔνδοθεν δὲ τίκτηται ἡμῖν ἐκ τῆς τῶν λογισμῶν ταραχῆς θόρυβος καὶ ζάλη οὐδὲν ὄφελος τῆς ἔξωθεν εἰρήνης ὥσπερ οὐδὲ πόλεώς τι ἐλεεινότερον κἂν μυρία τις τείχη καὶ χαρακώματα αὐτὴν περιβάλλῃ ἐκ δὲ τῶν ἔνδοθεν ἐνοικούντων τὴν προδοσίαν ὑπομένῃ.
Τοῦτο τοίνυν παρακαλῶ πρὸ πάντων σπουδάζωμεν ἀτάραχον ἔχειν τὴν ψυχὴν ἐν ἡσυχίᾳ αὐτὴν καθιστάναι πάσης ἀηδίας ἀπηλλάχθαι ἵνα καὶ αὐτοὶ πολλῆς τῆς ἀναπαύσεως ἀπολαύωμεν καὶ τοῖς συγγινομένοις ἡμῖν προσηνεῖς γινώμεθα.
Τοῦτο γὰρ μάλιστα γνώρισμα ἀνθρώπου τοῦ λόγῳ τετιμημένου τὸ ἥμερον τὸ ἐπιεικὲς τὸ πρᾶον τὸ ταπεινὸν τὸ ἥσυχον τὸ μὴ καθάπερ ἀνδράποδον οὕτως ἕλκεσθαι καὶ σύρεσθαι ἢ ὑπὸ ὀργῆς ἣ ὑπὸ τῶν ἄλλων παθῶν ἀλλὰ τῷ λογισμῷ περιγίνεσθαι τῶν ἔνδοθεν σκιρτημάτων καὶ τὴν οἰκείαν διασώζειν εὐγένειαν καὶ μὴ διὰ ῥᾳθυμίας εἰς τὴν τῶν ἀλόγων ἐκπίπτειν θηριωδίαν.
Καὶ ἵνα μάθῃς ὅση τῆς πραΰτητος καὶ τῆς ἐπιεικείας ἡ ἰσχὺς καὶ ὡς ἤρκεσεν αὕτη μόνη ἡ ἀρετὴ τὸν αὐτὴν μετὰ ἀκριβείας κατωρθωκότα τῶν ἀποῤῥήτων ἐκείνων ἐπαίνων ἀξιῶσαι ἄκουε τοῦ μακαρίου Μωϋσέως τὴν ἀνακήρυξιν ἐντεῦθεν γινομένην καὶ στέφανον αὐτῷ ἐκ ταύτης οὕτω πλεκόμενον.
Καὶ Μωϋσῆς ἦν φησὶ πραότατος πάντων ἀνθρώπων τῶν ἐπὶ τῆς γῆς.
Εἶδες ἐγκωμίου μέγεθος ὃ πάσης αὐτὸν τῆς ἀνθρωπίνης φύσεως ἰσοστάσιον ἀπέφηνε μᾶλλον δὲ παντὸς τοῦ τῶν ἀνθρώπων γένους προέκρινε Καὶ πάλιν περὶ τοῦ Δαυΐδ φησιν ἡ Γραφή Μνήσθητι Κύριε τοῦ Δαυῒδ καὶ πάσης τῆς πραότητος αὐτοῦ.
Ἐντεῦθεν καὶ ὁ πατριάρχης πολλῷ πλείονα τὴν ἄνωθεν εὔνοιαν ἐπεσπάσατο καὶ τὰ παρ' ἑαυτοῦ εἰσενεγκὼν τῶν μειζόνων ἠξιώθη παρὰ τοῦ φιλανθρώπου Θεοῦ.
Καὶ τοῦτο εἴσεσθε ἐπειδὰν εἰς μέσον προθῶμεν ὑμῖν τὰ ἀκόλουθα τῶν χθὲς εἰρημένων καὶ τὰ πρῶτον ἀναγνωσθέντα ἀναπτύξωμεν ἐπὶ τῆς ὑμετέρας ἀγάπης.
Ἐπειδὴ γὰρ πολλὴν ἐπιδειξάμενος τὴν ἐπιείκειαν παρεχώρησε τῷ Λὼτ τῶν πρωτείων καὶ τῆς ἐκλογῆς αὐτῷ τὴν ἐξουσίαν δεδωκὼς εἵλετο προθύμως τὴν ἐλάττονα μερίδα ὑπὲρ τοῦ πᾶσαν ἐκποδὼν γενέσθαι φιλονεικίαν ὅρα ὅσης ἀπολαύει παραχρῆμα παρὰ τοῦ Θεοῦ τῆς ἀμοιβῆς καὶ ὅπως ἐκ πολλῆς τῆς περιουσίας μείζονος ἀξιοῖ τῆς ἀντιδόσεως τὸν πατριάρχην.
Τοιοῦτος γὰρ ὁ Δεσπότης ὁ ἡμέτερος ἐπειδὰν ἴδῃ μικρόν τι εἰσενεγκόντας ἡμᾶς δαψιλεῖς ἡμῖν παρέχει τὰς παρ' ἑαυτοῦ ἀμοιβὰς καὶ τοσαύτην ἐπιδείκνυται τὴν φιλοτιμίαν ὡς πολλῷ τῷ μέτρῳ ὑπερακοντίσαι τὰ παρ' ἡμῶν γεγονότα.
Καὶ τοῦτο ἐφ' ἑκάστῳ τῶν παρ' ἡμῶν ἐπιτελουμένων εὑρήσει τις παρ' αὐτοῦ γινόμενον.
Τί γὰρ εἰπέ μοι δύο ὀβολῶν ἂν γένοιτο εὐτελέστερον Ἀλλ' ὅμως τὴν χήραν ἐκείνην τὴν τοὺς δύο ὀβολοὺς καταβαλοῦσαν ἐξ ἐκείνου μέχρι τοῦ παρόντος εἰς πᾶσαν τὴν οἰκουμένην ἀνακηρύττεσθαι πεποίηκε.
Καὶ τί λέγω δύο ὀβολούς Κἂν ποτήριον ψυχροῦ τις δῷ καὶ ὑπὲρ τούτου μεγάλας ὁρίζει τὰς ἀμοιβὰς ἀπὸ τῆς γνώμης ἀεὶ στεφανῶν τοὺς τὴν ἀρετὴν κατορθοῦντας.
Καὶ ἐπὶ τῆς προσεδρίας δὲ τῶν εὐχῶν τοῦτο ἴδοι τις ἂν παρ' αὐτοῦ γινόμενον.
Ἐὰν γὰρ ἴδῃ μετὰ θερμότητός τινα προσιόντα εὐθέως ἐρεῖ πρὸς αὐτόν Ἔτι λαλοῦντός σου ἰδοὺ πάρειμι.
Εἰ δὲ πλείονα τὴν προσεδρίαν ἐπιδείξηται καὶ μετὰ πολλοῦ τοῦ πόθου καὶ ζεούσης τῆς προθυμίας τὰ τῆς αἰτήσεως φιλοτιμεῖται καὶ πρὸ τῆς αἰτήσεως ἀνακηρύττει καὶ στεφανοῖ ὅπερ καὶ ἐπὶ τῆς Χαναναίας πεποίηκεν.
Ἐπειδὴ γὰρ εἶδεν αὐτῆς τὸν τόνον καὶ τὴν πολλὴν ἔνστασιν πρότερον ἀνακηρύξας καὶ στεφανώσας ὡς εἰπεῖν διὰ τῶν ἐγκωμίων καὶ πάσῃ τῇ οἰκουμένῃ κατάδηλον αὐτὴν ποιήσας τότε καὶ τὰ τῆς αἰτήσεως ἐφιλοτιμήσατο μετὰ πολλῆς τῆς δαψιλείας.
Εἰπὼν γὰρ Ὦ γύναι μεγάλη σου ἡ πίστις τότε ἐπήγαγε Γενηθήτω σοι ὡς θέλεις.
Καὶ εἰ βουλοίμεθα ἕκαστον τῶν ἐν ταῖς θείαις Γραφαῖς ἐκλέγειν πανταχοῦ πολλὴν ὀψόμεθα τὴν φιλοτιμίαν τοῦ Δεσπότου.
Ὅπερ ἀκριβῶς ὁ πατριάρχης ἐπιστάμενος καὶ εἰδὼς ὅτι ὁ τῶν ἐλαττόνων παραχωρήσας μειζόνων ἐπιτεύξεται καθάπερ χθὲς ἠκούσατε παρεχώρησε τῷ Λὼτ καὶ εἵλετο τὴν εὐτελεστέραν χώραν ἵνα καὶ τῆς φιλονεικίας τὰς ἀφορμὰς περιέλῃ καὶ τὴν οἰκείαν ἀρετὴν ἐπιδείξηται καὶ ἐν εἰρήνῃ καταστήσῃ τὴν οἰκίαν ἅπασαν.
Ἀλλ' ἴδωμεν ἐκ τῶν προσφάτως ἀνεγνωσμένων τίνας λαμβάνει τὰς ἀμοιβὰς παρὰ τοῦ Δεσπότου ὑπὲρ τῆς τοσαύτης ἐπιεικείας.
Καὶ εἶπε φησὶν ὁ Θεὸς τῷ Ἄβραμ μετὰ τὸ διαχωρισθῆναι τὸν Λὼτ ἀπ' αὐτοῦ Ἀναβλέψας τοῖς ὀφθαλμοῖς σου ἴδε ἀπὸ τοῦ τόπου οὗ νῦν σὺ εἶ πρὸς βοῤῥᾶν καὶ λίβα καὶ ἀνατολὰς καὶ θάλασσαν ὅτι πᾶσαν τὴν γῆν ἣν σὺ ὁρᾷς σοὶ δώσω αὐτὴν καὶ τῷ σπέρματί σου ἕως τοῦ αἰῶνος.
Ὅρα τὸ τάχος τῆς τοῦ Θεοῦ προνοίας καὶ τῆς ἀμοιβῆς ἧς περὶ τὸν δίκαιον ἐπιδείκνυται.
Βουλομένη γὰρ ἡμᾶς διδάξαι ἡ θεία Γραφὴ ὅσης ἀποδοχῆς ἠξιώθη παρὰ τοῦ φιλανθρώπου Θεοῦ ὁ πατριάρχης ἐπὶ τῇ τοσαύτῃ ταπεινοφροσύνῃ εἰποῦσα ὅτι διεχωρίσθη ὁ Λὼτ καὶ ἀπῆλθεν εἰς τὴν γῆν ἣν εἵλετο ὡς καλλιστεύουσαν εὐθέως ἐπήγαγε Καὶ εἶπε Κύριος ὁ Θεὸς τῷ Ἄβραμ.
Εἶτα ἵνα μάθωμεν μετὰ ἀκριβείας ὅτι ὑπὲρ τῶν εἰς τὸν Λὼτ γεγενημένων ἀμειβόμενος αὐτὸν ταῦτά φησι προσέθηκε Καὶ εἶπεν ὁ Θεὸς τῷ Ἄβραμ μετὰ τὸ διαχωρισθῆναι τὸν Λὼτ ἀπ' αὐτοῦ μονονουχὶ ταυτὶ πρὸς αὐτὸν φανερῶς λέγων τὰ ῥήματα παρεχώρησας διὰ πολλὴν ἐπιείκειαν τῆς καλλιστευομένης χώρας τῷ ἀδελφιδῷ καὶ τὴν ἄκραν ἐπεδείξω ταπεινοφροσύνην καὶ τοσαύτην ἐποιήσω τῆς εἰρήνης τὴν πρόνοιαν ὡς πάντα καταδέξασθαι ὑπὲρ τοῦ μηδεμίαν εἶναι ὑμῶν μεταξὺ φιλονεικίαν διὰ τοῦτο λάμβανε παρ' ἐμοῦ δαψιλεῖς τὰς ἀμοιβάς.
Ἀναβλέψας φησὶ τοῖς ὀφθαλμοῖς σου ἴδε ἀπὸ τοῦ τόπου οὗ νῦν σὺ εἶ πρὸς βοῤῥᾶν καὶ λίβα καὶ ἀνατολὰς καὶ θάλασσαν ὅτι πᾶσαν τὴν γῆν ἣν σὺ ὁρᾷς σοὶ δώσω αὐτὴν καὶ τῷ σπέρματί σου ἕως τοῦ αἰῶνος.
Εἶδες ἀντίδοσιν πολλῷ τῷ μέτρῳ ὑπερβαίνουσαν τὰ παρ' αὐτοῦ γινόμενα Δι' αὐτῶν τῶν ῥημάτων ἔρχεται ὁ φιλάνθρωπος Δεσπότης δι' ὧν καὶ ὁ πατριάρχης τὴν παραχώρησιν ἐποιήσατο.
Καθάπερ γὰρ ἐκεῖνος ἔλεγεν Οὐκ ἰδοὺ πᾶσα ἡ γῆ ἐναντίον σου διαχωρίσθητι ἀπ' ἐμοῦ εἰ σὺ εἰς δεξιὰ ἐγὼ εἰς ἀριστερά εἰ δὲ σὺ εἰς ἀριστερὰ ἐγὼ εἰς δεξιά οὕτω καὶ ὁ Δεσπότης φησίν Ἀναβλέψας τοῖς ὀφθαλμοῖς σου ἴδε ἀπὸ τοῦ τόπου οὗ σὺ εἶ νῦν ὅτι πᾶσαν τὴν γῆν ἣν ὁρᾷς σοὶ δώσω αὐτὴν καὶ τῷ σπέρματί σου ἕως τοῦ αἰῶνος.
Ἐνταῦθά μοι σκόπει τῆς φιλοτιμίας τὴν ὑπερβολήν.
Σὺ μὲν γὰρ φησὶν αἵρεσιν δοὺς τὴν τῆς ἐκλογῆς τὴν μὲν παρεχώρησας ἥνπερ ἑλέσθαι ἐβουλήθη τὴν δὲ ὑπολειφθεῖσαν αὐτὸς κατεδέξω ἐγὼ δὲ τοσαύτην ποιοῦμαι τὴν φιλοτιμίαν ὡς πᾶσαν τὴν γῆν τὴν ὑποπίπτουσαν τῇ τῶν σῶν ὀφθαλμῶν θέᾳ ἐξ ἑκατέρων τῶν μερῶν ἀπὸ ἄρκτου καὶ ἀπὸ μεσημβρίας καὶ ἀπὸ ἀνατολῶν καὶ δυσμῶν πᾶσαν τὴν γῆν ἣν ὁρᾷς σοὶ παραχωρήσειν καὶ οὐ τοῦτο μόνον ἀλλὰ Καὶ τῷ σπέρματί σου ἕως τοῦ αἰῶνος.
Εἶδες ἀξίαν τῆς τοῦ Θεοῦ ἀγαθότητος τὴν φιλοτιμίαν εἶδες ὅσων παραχωρήσας ὅσων ἠξιώθη Ἐντεῦθεν παιδευώμεθα πολλὴν ἐπιδείκνυσθαι δαψίλειαν περὶ τὴν ἐλεημοσύνην ἵνα μικρὰ δόντες μεγάλων ἀξιωθῶμεν.
Ποῦ γὰρ ἴσον εἰπέ μοι ἀργύριον βραχὺ δοῦναι καὶ συγχώρησιν ἁμαρτημάτων κομίσασθαι θρέψαι πεινῶντα καὶ παῤῥησίας ἀξιωθῆναι ἐν ἐκείνῃ τῇ ἡμέρᾳ τῇ φοβερᾷ καὶ ἀκοῦσαι τὰ τῆς βασιλείας ἀντάξια ῥήματα Ἐπείνασα καὶ ἐδώκατέ μοι φαγεῖν Μὴ γὰρ ὁ σοὶ παρασχὼν τὴν τοσαύτην δαψίλειαν οὐκ ἠδύνατο κἀκείνου τὴν ἔνδειαν παραμυθήσασθαι Ἀλλὰ διὰ τοῦτο ἀφίησιν αὐτὸν τῇ πενίᾳ τρύχεσθαι ἵνα κἀκεῖνος τῆς ὑπομονῆς πολὺν κομίζηται τὸν μισθὸν καὶ σὺ τὴν ἀπὸ τῆς ἐλεημοσύνης σαυτῷ προαποθῇ τὴν παῤῥησίαν.
Εἶδες φιλανθρωπίαν Δεσπότου πῶς ἅπαντα διὰ τὴν ἡμετέραν σωτηρίαν οἰκονομεῖ Ὅταν οὖν ἐννοήσῃς ὅτι διὰ σὲ καὶ τὴν σὴν ὠφέλειαν ἐκεῖνος τῇ πενίᾳ προσπαλαίων λιμῷ διαφθείρεται μὴ παρέλθῃς ἀνηλεῶς ἀλλὰ γενοῦ πιστὸς οἰκονόμος τῶν παρὰ τοῦ Δεσπότου σοι παρασχεθέντων ἵνα τὴν ἐκείνου ἔνδειαν παραμυθησάμενος πολλὴν ἐπισπάσῃ τὴν ἄνωθεν εὔνοιαν.
Καὶ δόξασόν σου τὸν Δεσπότην ὅτι διὰ σὲ καὶ τὴν σὴν σωτηρίαν συνεχώρησεν ἐκεῖνον ἐν πενίᾳ διάγειν ἵνα σὺ δυνηθῇς ὁδὸν εὑρεῖν δι' ἧς δυνήσῃ καὶ τὰ ἡμαρτημένα ἀπονίψασθαι καὶ τὰ παρὰ τοῦ Δεσπότου σοι παρασχεθέντα καλῶς οἰκονομήσας τῶν ἐπαίνων ἐκείνων ἀξιωθῆναι τῶν πάντα λόγον καὶ διάνοιαν ὑπερβαινόντων.
Ἀκούσῃ γὰρ Εὖ δοῦλε ἀγαθὲ καὶ πιστὲ ἐπ' ὀλίγων ἦς πιστὸς ἐπὶ πολλῶν σε καταστήσω εἴσελθε εἰς τὴν χαρὰν τοῦ Κυρίου σου.
Ταῦτα ἐννοοῦντες καθάπερ εὐεργέτας καὶ τῆς σωτηρίας ἡμῖν τὰς ἀφορμὰς παρέχειν δυναμένους οὕτως ὁρῶμεν τοὺς πένητας καὶ μετὰ δαψιλείας καὶ ἱλαρᾶς τῆς προθυμίας παρέχωμεν μηδέποτε ἀνανεύοντες περὶ τὴν δόσιν ἀλλὰ μετὰ πολλῆς τῆς ἐπιεικείας διαλεγόμενοι καὶ πραότητα πολλὴν δεικνύμενοι.
Κλῖνον γὰρ πτωχῷ τὸ οὖς σου καὶ ἀποκρίθητι αὐτῷ εἰρηνικὰ ἐν πραΰτητι ἵνα καὶ πρὸ τῆς δόσεως τῇ προσηνείᾳ τῶν ῥημάτων τὴν καταβεβλημένην αὐτοῦ ψυχὴν ὑπὸ τῆς πολλῆς ἐνδείας ἀναστήσῃς.
Κρεῖσσον γὰρ φησὶ λόγος ἢ δόσις.
Οὕτως οἶδε καὶ ῥῆμα νευρῶσαι ψυχὴν καὶ πολλὴν εἰσαγαγεῖν τὴν παραμυθίαν.
Μὴ τοίνυν πρὸς τὸν λαμβάνοντα μόνον ὁρῶντες τὴν περὶ τὴν ἐλεημοσύνην φιλοτιμίαν ποιώμεθα ἀλλὰ λογιζόμενοι τίς ἐστιν ὁ οἰκειούμενος τὰ εἰς τὸν πένητα γινόμενα καὶ τὴν ὑπὲρ τῶν διδομένων ἔκτισιν ὑποσχόμενος οὕτω πρὸς ἐκεῖνον τείνοντες τὴν διάνοιαν μετὰ πάσης προθυμίας παρέχειν σπουδάζωμεν καὶ σπείρωμεν ὡς ἔτι καιρὸς μετὰ δαψιλείας ἵνα καὶ μετὰ δαψιλείας θερίσωμεν.
Ὁ σπείρων γὰρ φησὶ φειδομένως φειδομένως καὶ θερίσει.
Ἀφειδεῖ τοίνυν τῇ χειρὶ καταβάλλωμεν τὰ καλὰ ταῦτα σπέρματα ἵνα ἐν καιρῷ μετὰ δαψιλείας θερίσωμεν.
Νῦν μὲν γάρ ἐστιν ὁ τοῦ σπόρου καιρὸς ὃν μὴ παραδράμωμεν παρακαλῶ ἵνα ἐν τῇ τῆς ἀνταποδόσεως τῶν ἐνταῦθα σπαρέντων ἡμέρᾳ τοὺς καρποὺς ἀποδρεψώμεθα καὶ τῆς παρὰ τοῦ Δεσπότου φιλανθρωπίας ἀξιωθῶμεν.
Οὐδὲν γὰρ οὐδὲν ἕτερον τῶν κατορθωμάτων οὕτω δυνήσεται σβέσαι τῶν ἁμαρτημάτων ἡμῶν τὴν πυρὰν ὡς ἡ τῆς ἐλεημοσύνης δαψίλεια.
Αὕτη καὶ τῶν ἡμαρτημένων ἡμῖν τὸν ἀφανισμὸν ἐργάζεται καὶ παῤῥησίας ἡμῖν πρόξενος γίνεται καὶ τῶν ἀποῤῥήτων ἐκείνων ἀγαθῶν τὴν ἀπόλαυσιν προευτρεπίζει.
Ἀλλὰ ταῦτα μὲν ἱκανῶς εἴρηται πρὸς τὴν ὑμετέραν προτροπὴν καὶ πρὸς τὸ δεῖξαι ὅτι μικρὰ διδόντες μεγάλων ἀξιούμεθα παρὰ τοῦ Δεσπότου.
Ἐντεῦθεν γὰρ ἡμῖν καὶ ὁ λόγος πρὸς τὴν τῆς ἐλεημοσύνης παραίνεσιν ἐξεκυλίσθη ἐπειδὴ γὰρ ἐλέγομεν ὅτι μέρους γῆς παραχωρήσας ὁ πατριάρχης καὶ τὸ κάλλιστον τῆς χώρας προέμενος τῷ Λὼτ καὶ τὴν φαυλοτάτην γῆν ἑλόμενος ἑαυτῷ τοσαύτης ἠξιώθη τῆς παρὰ τοῦ Θεοῦ φιλοτιμίας ὡς ὑπερβαίνειν πάντα νοῦν καὶ διάνοιαν τὴν ὑπόσχεσιν τὴν παρὰ τοῦ Θεοῦ εἰς αὐτὸν γεγενημένην.
Ἀναβλέψας γὰρ φησὶ τοῖς ὀφθαλμοῖς σου ἴδε ἀπὸ τοῦ τόπου οὗ σὺ εἶ νῦν πρὸς βοῤῥᾶν καὶ λίβα ὅτι πᾶσαν τὴν γῆν ἣν σὺ ὁρᾷς σοὶ δώσω αὐτὴν καὶ τῷ σπέρματί σου ἕως αἰῶνος.
Μέρος γῆς.
φησὶ παρεχώρησας τῷ ἀδελφιδῷ ἰδοὺ ἐγὼ ὁλόκληρόν σοι τὴν γῆν ὑπισχνοῦμαι καὶ οὐ τοῦτο μόνον ἀλλὰ καὶ τῷ σπέρματί σου παρέξειν ἐπαγγέλλομαι αὐτὴν καὶ ἕως αἰῶνος τοῦτ' ἔστι διηνεκῶς.
Εἶδες πῶς φιλοτιμεῖται ἐν ταῖς εὐεργεσίαις Ἐπειδὴ γὰρ ᾔδει ὅτι τούτου μάλιστα ἐπεθύμει ὁ πατριάρχης καὶ οὐδὲν αὐτοῦ τὴν προθυμίαν οὕτω νευρώσει φησί καὶ τοῦτό σοι παρέξω ὥστε καὶ τοὺς ἀπὸ σοῦ τικτομένους διαδέξασθαι τῆς γῆς τὴν ἀπόλαυσιν καὶ διηνεκῆ ταύτης ἔχειν τὴν ἐξουσίαν.
Εἶτα ἵνα μὴ πρὸς τὴν οἰκείαν μόνον φύσιν καὶ πρὸς τὸ γῆρας τὸ ἑαυτοῦ καὶ τὴν τῆς Σάρας στείρωσιν ἀπιδὼν ναρκήσῃ πρὸς τὴν ὑπόσχεσιν ἀλλὰ θαῤῥήσῃ τῇ τοῦ ὑποσχομένου δυνάμει φησί Καὶ ποιήσω τὸ σπέρμα σου ὡς τὴν ἄμμον τῆς γῆς.
Εἰ δυνήσεταί τις τὴν ἄμμον τῆς γῆς ἐξαριθμῆσαι καὶ τὸ σπέρμα σου ἀριθμηθήσεται.
Ἀληθῶς ὑπὲρ φύσιν ἀνθρωπίνην ἦν ἡ ὑπόσχεσις οὐ μόνον γὰρ πατέρα αὐτὸν ποιήσειν ὑπέσχετο τοσούτων ὄντων τῶν κωλυμάτων ἀλλὰ καὶ εἰς πλῆθος τοσοῦτον ἐπιδώσειν ὡς τῇ ἄμμῳ τῆς γῆς παρισωθῆναι καὶ ἀνώτερον ἀριθμοῦ τὸ πλῆθος γενέσθαι τὴν ἐπίτασιν τῆς ὑπερβολῆς διὰ τοῦ παραδείγματος ἐμφῆναι βουλόμενος.
Σκόπει πῶς ὁ φιλάνθρωπος Δεσπότης κατὰ μικρὸν γυμνάζει τοῦ δικαίου τὴν ἀρετήν.
Εἰπὼν γὰρ ἀνωτέρω ὅτι Τῷ σπέρματί σου δώσω τὴν γῆν ταύτην νῦν πάλιν φησὶν Καὶ τῷ σπέρματί σου δώσω ἕως αἰῶνος καὶ ποιήσω αὐτὸ ὡς τὴν ἄμμον τῆς γῆς.
Καὶ τέως μέχρι λόγων τὰ τῆς ὑποσχέσεως καὶ πολὺς ἐν μέσῳ παραγίνεται χρόνος ἵνα καὶ τῆς γνώμης τοῦ πατριάρχου μάθωμεν τὸ φιλόθεον καὶ τοῦ Θεοῦ τὴν ὑπερβάλλουσαν δύναμιν.
Ἐπίτηδες γὰρ μέλλει καὶ ἀναβάλλεται ἵνα εἰς βαθὺ γῆρας ἐλάσαντες οἱ τὴν ὑπόσχεσιν δεξάμενοι καὶ ἀπογνόντες ὡς εἰπεῖν τέως κατὰ ἀνθρωπίνην ἀκολουθίαν τότε καὶ τῆς οἰκείας ἀσθενείας τὴν πεῖραν καὶ τῆς ἀφάτου δυνάμεως τοῦ Θεοῦ τὴν ὑπερβολὴν ἴδωσιν.
Ἐννόει δέ μοι ἐκ τῆς παρατάσεως τοῦ ἐν μέσῳ χρόνου τὸ στεῤῥὸν τῆς τοῦ πατριάρχου γνώμης πῶς πάντα τὰ ἀνθρώπινα παρατρέχων πρὸς τὸ δυνατὸν τοῦ ὑποσχομένου τείνας τὴν διάνοιαν οὐκ ἐθορυβεῖτο οὐδὲ ἐταράττετο.
Ἴστε γὰρ πολλάκις ὅτι ἐπειδάν τις ἅπαξ καὶ δεύτερον ὑποσχόμενος μηδέπω εἰς ἔργον ἀγάγῃ τὰ ἐπαγγελθέντα πῶς ὀκνηρότεροι γινόμεθα πρὸς τὸ πάλιν αὐτῷ πιστεῦσαι ὑπισχνουμένῳ.
Ἀλλ' ἐπὶ μὲν ἀνθρώπου εἰκότως ἂν τοῦτο γένοιτο ἐπὶ δὲ τοῦ Θεοῦ τοῦ μετὰ πολλῆς σοφίας τὰ ἡμέτερα οἰκονομοῦντος ἐπειδὰν ἅπαξ ἐπαγγείληται κἂν μυρία ἐν τῷ μέσῳ κωλύματα παρεμπίπτοι πρὸς τὸ μέγεθος τῆς τοῦ Θεοῦ δυνάμεως ὁρῶντας θαῤῥεῖν χρὴ καὶ ἐστηριγμένον ἔχειν τὸν λογισμὸν καὶ εἰδέναι ὡς πάντως εἰς ἔργον ἐκβῆναι δεῖ τὰ παρ' αὐτοῦ εἰρημένα Οὐδὲν γάρ ἐστιν ὃ δυνήσεταί ποτε διακόψαι τὰ παρ' αὐτοῦ ἐπηγγελμένα Θεὸς γάρ ἐστιν ᾧ πάντα δυνατά καὶ διὰ τοῦτο πρὸς ὃ βούλεται μεθίστησι τὰ πράγματα καὶ πόρους ἐξ ἀπόρων εὑρεῖν δυνάμενος καὶ μετὰ τὴν ἀπόγνωσιν τὴν ἡμετέραν εἰς χρηστὰς ἐλπίδας ἄγων ἵν' οὕτω σαφέστερον αὐτοῦ μανθάνωμεν τῆς εὐμηχάνου σοφίας τὴν ὑπερβολήν.
Ἀναστὰς γὰρ φησὶ διόδευσον τὴν γῆν εἴς τε τὸ μῆκος αὐτῆς καὶ εἰς τὸ πλάτος ὅτι σοι δώσω αὐτήν.
Ὅρα πῶς διὰ πάντων τῶν πραγμάτων πολλὴν βούλεται πληροφορίαν ἐνθεῖναι τῷ δικαίῳ.
Ἀναστὰς φησὶ περίελθε καὶ κατάμαθε καὶ τὸ μῆκος καὶ τὸ πλάτος ἵνα εἰδέναι ἔχῃς καὶ τὸ μέγεθος τῆς γῆς ἧς ἀπολαύειν μέλλεις καὶ πρὸ τῆς ἀπολαύσεως τῇ ἐλπίδι τρεφόμενος πολλὴν ἔχῃς τὴν εὐθυμίαν.
Ὅσην γὰρ ἂν περιέλθῃς γῆν σοὶ δώσω αὐτὴν ἵνα μάθῃς ὅτι οὐ τοσαῦτα παρεχώρησας ὅσα νῦν λαμβάνειν μέλλεις.
Μὴ τοίνυν νομίσῃς τὴν ἐλάττονα εἰληφέναι ἐπειδὴ ἐκεῖνος τοῖς πρωτείοις φαινομένοις ἐπεπήδησεν.
Εἴσῃ δὲ μετ' οὐ πολὺ δι' αὐτῶν τῶν πραγμάτων ὅτι οὐ λυσιτελὴς ἦν αὐτῷ τῶν πρωτείων ἡ ἐκλογή καὶ αὐτὸς δὲ ἐκεῖνος μαθήσεται ὅσον ἐστὶ κακὸν τὸ τῶν πρωτείων ἐρᾷν.
Τέως δὲ αὐτὸς κομίζου τῆς ταπεινοφροσύνης καὶ τῆς ἐπιεικείας ἣν περὶ τὸν ἀδελφιδοῦν ἐπεδείξω τὰς ἀμοιβὰς καὶ δέχου τὴν ὑπόσχεσιν καὶ ἤδη καταμάνθανε τὴν γῆν ἅπασαν ἧς κύριος εἶ καὶ μετ' οὐ πολὺ καὶ αὐτὸς καὶ τὸ σπέρμα τὸ σὸν εἰς τὸ διηνεκὲς καθέξετε.
Καὶ τῷ σπέρματί σου γὰρ φησὶν ἕως τοῦ αἰῶνος.
Πολὺ τῆς ἐπαγγελίας τοῦ Θεοῦ τὸ μέγεθος πολλὴ τῆς φιλοτιμίας τοῦ πάντων ἡμῶν Δεσπότου ἡ δαψίλεια πολλὴ τῆς ἀμοιβῆς τοῦ φιλανθρώπου καὶ πανοικτίρμονος ἡ ὑπερβολὴ ἣν περὶ τὸν μακάριον τοῦτον ἐποιήσατο καὶ τῷ ἐξ αὐτοῦ μέλλοντι τίκτεσθαι σπέρματι.
Ταῦτα ἀκούσας ὁ πατριάρχης καὶ ἐκπλαγεὶς τὴν ἄφατον τοῦ Θεοῦ ἀγαθότητα Ἀποσκηνώσας φησὶν ἐλθὼν κατῴκησε παρὰ τὴν δρῦν τὴν Μαμβρὴ τὴν ἐν Χεβρών.
Μετὰ τὸ δέξασθαι φησὶ τὴν ἐπαγγελίαν καὶ τὸν χωρισμὸν γενέσθαι τοῦ Λὼτ τὴν σκηνὴν αὐτοῦ μετῴκισε παρὰ τὴν δρῦν τὴν Μαμβρή.
Ὅρα φιλόσοφον γνώμην ὅρα φρονήματος ὕψος πῶς μετ' εὐκολίας μετανίσταται καὶ οὐ δυσχεραίνει πρὸς τὸ τόπους ἐκ τόπων ἀμείβειν.
Καὶ γὰρ εὑρήσεις αὐτὸν οὐ συνηθείᾳ τινὶ προκατειλημμένον καὶ προστετηκότα ὃ πολλοὶ πολλάκις ὑπομένουσι καὶ τῶν δοκούντων φιλοσοφεῖν καὶ τῶν ἐν μέσῳ θορύβων ἀπηλλάχθαι καὶ εἴ ποτε καιρὸς καλοίη μεταναστῆναι καὶ εἰς τὴν ἀλλοτρίαν ἀπελθεῖν πολλάκις καὶ πνευματικοῦ πράγματος ἕνεκα δυσχεραίνοντας ἀλύοντας βαρέως φέροντας τὴν μετάστασιν εὕροις ἂν αὐτοὺς διὰ τὸ τῇ συνηθείᾳ προειλῆφθαι.
Ἀλλ' οὐχ ὁ δίκαιος οὕτως ἀλλ' ἄνωθεν καὶ ἐκ προοιμίων ἐφιλοσόφει καὶ καθάπερ ξένος καὶ παρεπίδημος οὕτως ἐντεῦθεν ἐκεῖ κἀκεῖθεν ὧδε μετανιστάμενος καὶ πανταχοῦ τὴν φιλόθεον αὐτοῦ γνώμην διὰ τῶν ἔργων ἐσπούδαζεν ἐπιδείκνυσθαι.
Ἐπειδὴ γὰρ κατεσκήνωσε παρὰ τὴν δρῦν τὴν Μαμβρὴ εὐθέως ἐκεῖ θυσιαστήριον ᾠκοδόμησε τῷ Κυρίῳ.
Εἶδες εὐχάριστον γνώμην Ἐπειδὴ γὰρ τὴν σκηνὴν ἐπήξατο εὐθέως ὑπὲρ τῆς γεγενημένης αὐτῷ ἐπαγγελίας τὰς εὐχαριστίας ἀνέφερε τῷ Δεσπότῃ.
Καὶ καθ' ἕκαστον τόπον ἔνθα κατεσκήνου εὑρήσεις αὐτὸν τούτου πρὸ πάντων ἐπιμελούμενον καὶ θυσιαστήριον οἰκοδομοῦντα καὶ τὰς εὐχὰς ἀναφέροντα καὶ ἀποστολικὸν νόμον πληροῦντα τὸν κελεύοντα ἐν παντὶ τόπῳ εὔχεσθαι ἐπαίροντας ὁσίους χεῖρας.
Εἶδες ψυχὴν ἐπτερωμένην πρὸς τὸν τοῦ Θεοῦ πόθον καὶ ὑπὲρ ἁπάντων εὐχάριστον γινομένην Οὐδὲ γὰρ ἀνέμενεν εἰς ἔργον ἐλθεῖν τὰ ἐπαγγελθέντα ἀλλὰ καὶ ὑπὲρ τῆς ὑποσχέσεως εὐχαριστεῖ καὶ τὰ παρ' ἑαυτοῦ ἐπιδείκνυται ἵνα τὴν ἐπὶ τοῖς προλαβοῦσιν εὐγνωμοσύνην ἐπιδειξάμενος καὶ περὶ τὴν ἐκπλήρωσιν τῶν ἐπαγγελιῶν ἐκκαλέσηται τὸν ἑαυτοῦ Δεσπότην.
Τοῦτον δὴ καὶ ἡμεῖς μιμώμεθα καὶ θαῤῥῶμεν ταῖς τοῦ Θεοῦ ὑποσχέσεσι καὶ μήτε ὁ χρόνος ἀμαυρούτω τὴν προθυμίαν μήτε τὰ ἐν μέσῳ κωλύματα ἂν συμβαίη χαυνούτω ἡμῶν τὸν λογισμόν ἀλλὰ τῇ τοῦ Θεοῦ δυνάμει θαῤῥοῦντες ὡς ἤδη πρὸ τῶν ὀφθαλμῶν ὁρῶντες τὰς ὑποσχέσεις ἐκβεβηκυίας οὕτω τὴν πίστιν εἰλικρινῆ ἐπιδειξώμεθα.
Καὶ γὰρ καὶ ἡμῖν μεγάλα καὶ ὑπέρογκα ἐπηγγείλατο ὁ Δεσπότης καὶ ὑπερβαίνοντα τὸν ἡμέτερον λογισμὸν τῆς βασιλείας λέγω τὴν ἀπόλαυσιν τῶν ἀποῤῥήτων ἀγαθῶν τὴν μετουσίαν τὴν μετὰ ἀγγέλων διαγωγὴν τὴν τῆς γεέννης ἀπαλλαγήν.
Ἀλλὰ ὅμως μηδὲν ἀπιστῶμεν ἐπειδὴ μὴ ὁρᾶται τοῖς σωματικοῖς ὀφθαλμοῖς ἀλλὰ τὸ ἀψευδὲς ἐννοοῦντες τοῦ ἐπαγγειλαμένου καὶ τῆς δυνάμεως αὐτοῦ τὸ μέγεθος τοῖς τῆς πίστεως ὀφθαλμοῖς αὐτὰ κατοπτεύωμεν καὶ ἐκ τῶν ἤδη παρασχεθέντων καὶ περὶ τῶν μελλόντων χρηστὰς ἔχωμεν τὰς ἐλπίδας διὰ γὰρ τοῦτο καὶ ἐνταῦθα πολλὰ ἡμῖν ἐδωρήσατο ἵνα ἐκ τούτων ὁδηγούμενοι καὶ περὶ ἐκείνων θαῤῥεῖν ἔχωμεν.
Ὁ γὰρ τὸν ἑαυτοῦ υἱὸν ἐκδοὺς διὰ τὴν περὶ ἡμᾶς ἀγάπην πῶς οὐχὶ πάντα ἡμῖν τὰ λοιπὰ χαριεῖται Καθάπερ καὶ Παῦλός φησιν Ὅς γε τοῦ ἰδίου Υἱοῦ οὐκ ἐφείσατο ἀλλ' ὑπὲρ ἡμῶν πάντων παρέδωκεν αὐτὸν πῶς οὐχὶ καὶ σὺν αὐτῷ τὰ πάντα ἡμῖν χαρίσεται Εἰ τὸν Υἱὸν αὐτοῦ ἐξέδωκεν ὑπὲρ ἡμῶν τῶν ἁμαρτωλῶν εἰ τοῦ βαπτίσματος τὴν δωρεὰν ἐχαρίσατο εἰ τῶν προλαβόντων ἁμαρτημάτων τὴν ἄφεσιν ἐδωρήσατο εἰ μετανοίας ὁδὸν ἡμῖν ἔτεμεν εἰ μυρία ἕτερα πρὸς τὴν σωτηρίαν ἡμετέραν ἐπραγματεύσατο δηλονότι καὶ τὰ ἐν τῷ μέλλοντι ἡμῖν τεταμιευμένα ἀγαθὰ παρέξει.
Ὁ γὰρ πρὸ τῆς εἰς τὸ εἶναι ἡμᾶς παρόδου ταῦτα προευτρεπίσας διὰ τὴν οἰκείαν ἀγαθότητα πῶς οὐχὶ καὶ τὴν ἀπόλαυσιν χαριεῖται Ὅτι γὰρ προλαβὼν ταῦτα ἡμῖν ἡτοίμασε τὰ ἀγαθὰ ἄκουε αὐτοῦ λέγοντος πρὸς τοὺς ἐκ δεξιῶν ἑστῶτας Δεῦτε οἱ εὐλογημένοι τοῦ Πατρός μου κληρονομήσατε τὴν ἡτοιμασμένην ὑμῖν βασιλείαν πρὸ καταβολῆς κόσμου.
Εἶδες ἀγαθότητος ὑπερβολὴν πόσῃ περὶ τὸ ἡμέτερον γένος κέχρηται τῇ φιλανθρωπίᾳ ὡς καὶ πρὸ τῆς τοῦ κόσμου καταβολῆς ἡμῖν τῆς βασιλείας προευτρεπίσαι τὴν ἀπόλαυσιν Μὴ τοίνυν ἀγνώμονες γενώμεθα παρακαλῶ μηδὲ ἀναξίους ἑαυτοὺς καταστήσωμεν τῶν τοσούτων δωρεῶν ἀλλὰ ἀγαπήσωμεν ὡς δεῖ τὸν ἡμέτερον Δεσπότην καὶ μηδὲν διαπραττώμεθα τῶν διακοπτόντων τὴν πρὸς ἡμᾶς αὐτοῦ εὔνοιαν.
Μὴ γὰρ αὐτοὶ προκατάρχομεν τοῦ πράγματος Αὐτὸς προλαβὼν πολλὴν καὶ ἄφατον τὴν περὶ ἡμᾶς ἀγάπην ἐπεδείξατο.
Πῶς οὖν οὐκ ἄτοπον τὸν οὕτως ἀγαπήσαντα μὴ καὶ ἡμᾶς ὅσον ἔχομεν δυνάμεως ἀγαπᾷν Αὐτὸς γὰρ διὰ τὴν περὶ ἡμᾶς ἀγάπην πάντα μεθ' ἡδονῆς ὑπέμεινε καὶ ἐξ αὐτῶν τῶν κόλπων τῶν πατρικῶν ἁλλόμενος ὡς εἰπεῖν δούλου μορφὴν ἀναλαβεῖν κατεδέξατο καὶ διὰ πάντων τῶν ἀνθρωπίνων ἐλθεῖν καὶ τὰς παρὰ Ἰουδαίων ὕβρεις καὶ ἀτιμίας ὑπομεῖναι καὶ τὸ τελευταῖον σταυρὸν κατεδέξατο καὶ θάνατον τὸν ἐπονείδιστον ἵνα ἡμᾶς τοὺς χαμαὶ συρομένους.
καὶ μυρίοις φορτίοις ἁμαρτημάτων βαρουμένους διὰ τῆς εἰς αὐτὸν πίστεως ἐλευθερώσῃ.
Ταῦτα γὰρ ἅπαντα ἐννοῶν ὁ μακάριος Παῦλος ὁ θερμὸς ἐραστὴς τοῦ Χριστοῦ ὁ καθάπερ ὑπόπτερος τὴν οἰκουμένην περιτρέχων ἅπασαν ὁ ἐν σώματι τὰ τῶν ἀσωμάτων ἐπιδείκνυσθαι σπουδάζων ἐβόα λέγων Ἡ γὰρ ἀγάπη τοῦ Χριστοῦ συνέχει ἡμᾶς.
Ὅρα εὐγνωμοσύνην ὅρα ἀρετῆς ὑπερβολὴν ὅρα πόθον ζέοντα.
Ἡ ἀγάπη φησὶ τοῦ Χριστοῦ συνέχει ἡμᾶς τοῦτ' ἔστιν ὠθεῖ καταναγκάζει κατεπείγει.
Εἶτα ἑρμηνεῦσαι βουλόμενος τὸ παρ' ἑαυτοῦ ῥηθὲν φησί Κρίναντας τοῦτο ὅτι εἰ εἷς ὑπὲρ ἁπάντων ἀπέθανεν ἄρα οἱ πάντες ἀπέθανον.
Καὶ ὑπὲρ πάντων ἀπέθανεν ἵνα οἱ ζῶντες μηκέτι ἑαυτοῖς ζῶσιν ἀλλὰ τῷ ὑπὲρ αὐτῶν ἀποθανόντι καὶ ἐγερθέντι.
Εἶδες πῶς εἰκότως ἔλεγεν ὅτι Συνέχει ἡμᾶς ἡ ἀγάπη τοῦ Χριστοῦ Εἰ γὰρ ὑπὲρ ἡμῶν φησὶ πάντων ἀπέθανε διὰ τοῦτο ἀπέθανεν ἵνα ἡμεῖς οἱ ζῶντες μηκέτι ἑαυτοῖς ζῶμεν ἀλλ' ἐκείνῳ τῷ ὑπὲρ ἡμῶν ἀποθανόντι καὶ ἐγερθέντι.
Δεχώμεθα τοίνυν τὴν παραίνεσιν τὴν ἀποστολικὴν καὶ μὴ ἑαυτοῖς ζῶμεν ἀλλὰ τῷ ὑπὲρ ἡμῶν ἀποθανόντι καὶ ἐγερθέντι.
Καὶ πῶς φησὶ δυνησόμεθα μὴ ἑαυτοῖς ζῇν Ἄκουε τοῦ μακαρίου τούτου πάλιν λέγοντος Ζῶ δὲ οὐκ ἔτι ἐγὼ ζῇ δὲ ἐν ἐμοὶ Χριστός.
Ὅρα πῶς ἐπὶ γῆς βαδίζων καὶ σαρκὶ συμπεπλεγμένος καθάπερ τὸν οὐρανὸν οἰκῶν καὶ ταῖς ἀσωμάτοις συναναστρεφόμενος δυνάμεσιν οὕτω διέκειτο.
Διὰ τοῦτο ἀλλαχοῦ πάλιν ἔλεγεν Οἱ δὲ τοῦ Χριστοῦ τὴν σάρκα ἐσταύρωσαν σὺν τοῖς παθήμασι καὶ ταῖς ἐπιθυμίαις.
Τοῦτο τοίνυν ἐστὶ τὸ μὴ ἑαυτοῖς ζῇν ἀλλὰ τῷ ὑπὲρ ἡμῶν ἀποθανόντι καὶ ἐγερθέντι ὅταν καθάπερ νεκροὶ ὦμεν τοῦ παρόντος βίου καὶ πρὸς μηδὲν τῶν ὁρωμένων ὦμεν ἐπτοημένοι.
Διὰ γὰρ τοῦτο ὁ Δεσπότης ἡμῶν ἐσταυρώθη ἵνα ἀντὶ ταύτης τῆς ζωῆς ἐκείνην ἀνταλλαξώμεθα μᾶλλον δὲ ἵνα διὰ ταύτης ἐκείνην ἑαυτοῖς πραγματευσώμεθα.
Ἡ γὰρ παροῦσα ζωὴ ἐὰν βουλώμεθα νήφειν καὶ ἐγρηγορέναι πρὸς τὴν ἀπόλαυσιν τῆς αἰωνίου ζωῆς ἡμᾶς ὁδηγεῖ καὶ δυνησόμεθα εἰ βουληθείημεν μικρὸν διεγερθῆναι καὶ διανοῖξαι τὸ τῆς διανοίας ὄμμα τῆς ἐκεῖ λήξεως τὴν ἔννοιαν διὰ παντὸς τρέφειν παρ' ἑαυτοῖς καὶ οὕτω τὰ μὲν ὁρώμενα παρατρέχειν καὶ ὑπερίπτασθαι πρὸς δὲ τὰ μέλλοντα καὶ διαιωνίζοντα τείνειν τὸν λογισμόν καθάπερ καὶ ὁ μακάριος οὗτος παιδεύων ἡμᾶς ἔλεγεν Ὃ δὲ νῦν ζῶ ἐν σαρκὶ ἐν πίστει ζῶ τῇ τοῦ Υἱοῦ τοῦ Θεοῦ τοῦ ἀγαπήσαντός με καὶ παραδόντος ἑαυτὸν ὑπὲρ ἐμοῦ.
Ὅρα ψυχὴν πεπυρωμένην ὅρα λογισμὸν ἐπτερωμένον ὅρα διάνοιαν ἐκκαιομένην τῷ πρὸς τὸν Θεὸν πόθῳ.
Ὃ νῦν ζῶ φησὶν ἐν πίστει ζῶ.
Μὴ γὰρ νομίσητέ με φησὶ συντελεῖν τι εἰς τὰ τοῦ παρόντος βίου πράγματα.
Εἰ γὰρ καὶ σάρκα περίκειμαι καὶ ταῖς ἀνάγκαις τῆς φύσεως προσδέδεμαι ἀλλ' ἐν πίστει ζῶ τῇ εἰς Χριστὸν πάντων ὑπερορῶν τῶν παρόντων τῇ ἐλπίδι τῇ εἰς αὐτὸν πάντα παρατρέχων ἐκτεταμένην ἔχω τὴν διάνοιαν πρὸς αὐτόν.
Εἶτα ἵνα μάθῃς αὐτοῦ τοῦ φίλτρου τὴν ὑπερβολὴν φησίν.
Ἐν πίστει ζῶ τῇ τοῦ Υἱοῦ τοῦ Θεοῦ τοῦ ἀγαπήσαντός με καὶ παραδόντος ἑαυτὸν ὑπὲρ ἐμοῦ.
Σκόπει πόσης τῆς εὐγνωμοσύνης ἡ ὑπερβολή.
Τί λέγεις ὦ μακάριε Παῦλε Πρὸ μικροῦ ἔλεγες Ὅς γε τοῦ ἰδίου Υἱοῦ οὐκ ἐφείσατο ἀλλ' ὑπὲρ ἡμῶν πάντων παρέδωκεν αὐτόν καὶ νῦν λέγεις Τοῦ ἀγαπήσαντός με καὶ ἰδιοποιῇ τὴν κοινὴν εὐεργεσίαν Ναὶ φησίν εἰ γὰρ καὶ ὑπὲρ παντὸς τοῦ τῶν ἀνθρώπων γένους ἡ θυσία προσενήνεκται παρ' αὐτοῦ ἀλλὰ διὰ τὸ περὶ αὐτὸν φίλτρον μου ἐγὼ ἰδιοποιοῦμαι τὸ γεγονός.
Οὕτω καὶ τοῖς προφήταις ἔθος ποιεῖν καὶ λέγειν Ὁ Θεὸς ὁ Θεός μου καίτοι τῆς οἰκουμένης ἐστὶ Θεός ἀλλ' ἴδιον τοῦ πόθου τὰ κοινὰ ἰδιοποιεῖσθαι.
Τῇ τοῦ Υἱοῦ τοῦ Θεοῦ φησὶ τοῦ ἀγαπήσαντός με.
Τί λέγεις Σὲ μόνον ἠγάπησε Πᾶσαν μὲν φησὶ τὴν τῶν ἀνθρώπων φύσιν ἀλλ' ἐγὼ ὡς μόνος ἀγαπηθεὶς οὕτως αὐτῷ χάριτας ὀφείλω.
Καὶ παραδόντος ἑαυτὸν ὑπὲρ ἐμοῦ.
Τί οὖν ὑπὲρ σοῦ μόνον ἐσταυρώθη Οὐκ αὐτὸς λέγει Ὅταν ὑψωθῶ πάντας ἑλκύσω πρὸς ἐμαυτόν οὐ σὺ αὐτὸς εἶπας ὅτι Ὑπὲρ ἡμῶν πάντων παρέδωκεν ἑαυτόν Ναὶ φησίν οὐκ ἐναντιούμενος ἑαυτῷ ταῦτά φημι ἀλλὰ τὸν ἐμαυτοῦ πόθον παραμυθούμενος.
Καὶ ὅρα πάλιν καὶ ἕτερόν τι διὰ τῶν εἰρημένων ἡμᾶς διδάσκοντα.
Ἀνωτέρω γὰρ εἰπὼν περὶ τοῦ Πατρὸς ὅτι Ὑπὲρ ἡμῶν πάντων παρέδωκεν αὐτὸν ἐνταῦθα λέγει Ἑαυτὸν παρέδωκεν ἐκεῖ μὲν ἵνα τὴν ὁμόνοιαν δείξῃ καὶ τὴν ὁμοτιμίαν Πατρὸς καὶ Υἱοῦ καὶ τὴν οἰκονομίαν αἰνίξηται ἐπεὶ καὶ ἀλλαχοῦ φησι Γενόμενος ὑπήκοος μέχρι θανάτου πανταχοῦ τὴν οἰκονομίαν πιστούμενος.
Ἐνταῦθα δὲ τὸ Παρέδωκεν ἑαυτὸν τέθεικεν ἵνα δείξῃ ὅτι ἑκὼν τὸ πάθος κατεδέξατο καὶ οὐκ ἀνάγκῃ οὐδὲ βίᾳ ἀλλὰ βουλόμενος καὶ θέλων παντὶ τῷ τῶν ἀνθρώπων γένει τὴν σωτηρίαν πραγματεύσασθαι τὸν σταυρὸν ὑπέμεινε.
Ποίαν οὖν κατ' ἀξίαν ἀγάπην ἐπιδείξασθαι δυνησόμεθα πρὸς τὸν οὕτω πλουσίαν τὴν περὶ ἡμᾶς ἀγάπην ἐπιδειξάμενον Κἂν γὰρ αὐτὴν τὴν ψυχὴν προέσθαι καταδεξώμεθα ὑπέρ τε τῶν αὐτοῦ νόμων καὶ τῆς φυλακῆς τῶν ἐντολῶν τῶν παρ' αὐτοῦ δοθεισῶν οὐδὲ οὕτω πρὸς τὸ μέτρον φθάσαι δυνησόμεθα τῆς ἀγάπης ἣν περὶ τὴν ἡμετέραν ἐπεδείξατο φύσιν.
Αὐτὸς μὲν γὰρ Θεὸς ὢν ὑπὲρ ἀνθρώπων τοῦτο κατεδέξατο καὶ Δεσπότης τυγχάνων ὑπὲρ δούλων καὶ οὐχ ὑπὲρ δούλων ἁπλῶς ἀλλὰ καὶ ἀγνωμόνων καὶ πολλὴν καὶ ἄσπονδον τὴν ἔχθραν ἐπιδεικνυμένων.
Καὶ αὐτὸς μὲν προλαβὼν εἰς ἀναξίους καὶ μυρία ἐπταικότας τὴν τοσαύτην εὐεργεσίαν ἐπεδείξατο ἡμεῖς δὲ ὅπερ ἂν ἐπιδείξασθαι δυνηθῶμεν οὐδὲν μέγα ποιοῦμεν τὸν προφθάσαντα ταῖς τοσαύταις εὐεργεσίαις ἡμᾶς ἀμείβεσθαι σπουδάζοντες.
Τὰ γὰρ παρ' ἡμῶν ἂν ἄρα ἀκολουθῶσιν ἀμοιβή τίς ἐστι καὶ ὀφειλή τὰ δὲ παρ' αὐτοῦ χάρις καὶ εὐεργεσίαι καὶ δωρεᾶς μέγεθος.
Ταῦτα τοίνυν ἅπαντα λογιζόμενοι ἀγαπήσωμεν τὸν Χριστὸν καθάπερ Παῦλος αὐτὸν ἠγάπησε καὶ μηδεὶς ἡμῖν τῶν παρόντων ἔστω λόγος ἀλλὰ διηνεκῶς τὸν αὐτοῦ πόθον ἔχωμεν ἱδρυμένον ἡμῶν τῇ ψυχῇ.
Οὕτω γὰρ καὶ πάντων καταγελασόμεθα τῶν τοῦ παρόντος βίου καὶ οὕτω τὴν γῆν καθάπερ τὸν οὐρανὸν οἰκήσομεν οὔτε ὑπὸ τῶν χρηστῶν ἐνταῦθα χαυνούμενοι οὔτε ὑπὸ τῶν λυπηρῶν συστελλόμενοι ἀλλὰ πάντα παρατρέχοντες πρὸς τὸν ποθούμενον ἡμῶν Δεσπότην ἐντεῦθεν ἐπειχθησόμεθα καὶ μήτε πρὸς αὐτὴν τὴν μέλλησιν δυσχερανοῦμεν ἀλλ' ἐροῦμεν κατὰ τὸν μακάριον τοῦτον καὶ ἡμεῖς ὅτι Ὃ νῦν ζῶμεν ἐν σαρκὶ ἐν πίστει ζῶμεν τῇ τοῦ Υἱοῦ τοῦ Θεοῦ ἀγαπήσαντος ἡμᾶς καὶ παραδόντος ἑαυτὸν ὑπὲρ ἡμῶν ἵνα καὶ τὸν παρόντα βίον ἀλύπως διανύσωμεν καὶ τῶν μελλόντων ἀγαθῶν ἀπολαῦσαι καταξιωθῶμεν χάριτι καὶ φιλανθρωπίᾳ τοῦ Κυρίου ἡμῶν Ἰησοῦ Χριστοῦ μεθ' οὗ τῷ Πατρὶ ἅμα τῷ ἁγίῳ Πνεύματι δόξα κράτος τιμὴ νῦν καὶ ἀεὶ καὶ εἰς τοὺς αἰῶνας τῶν αἰώνων.
Μέγα ἀγαθὸν ἀγαπητοὶ τῶν θείων Γραφῶν ἡ ἀνάγνωσις.
Τοῦτο τὴν ψυχὴν φιλόσοφον ἀπεργάζεται τοῦτο πρὸς τὸν οὐρανὸν μεθίστησι τὴν διάνοιαν τοῦτο εὐχάριστον κατασκευάζει τὸν ἄνθρωπον τοῦτο ποιεῖ πρὸς μηδὲν τῶν παρόντων ἐπτοῆσθαι τοῦτο διηνεκῶς ἐκεῖ ποιεῖ διαιτᾶσθαι τὸν λογισμὸν τὸν ἡμέτερον καὶ πρὸς τὴν τοῦ Δεσπότου ἀμοιβὴν ὁρῶντας ἅπαντα ἡμᾶς διαπράττεσθαι καὶ πρὸς τοὺς τῆς ἀρετῆς πόνους μετὰ πολλῆς ἐγχειρεῖν τῆς προθυμίας.
Ἐντεῦθεν γάρ ἐστι μαθεῖν ἀκριβῶς τῆς ταχείας ἀντιλήψεως τοῦ Θεοῦ τὴν πρόνοιαν τῶν δικαίων τὴν ἀνδρείαν τοῦ Δεσπότου τὴν ἀγαθότητα καὶ τῶν ἀμοιβῶν τὸ μέγεθος.
Ἐντεῦθέν ἐστιν εἰς ζῆλον καὶ μίμησιν διεγερθῆναι τῆς φιλοσοφίας τῶν γενναίων ἀνδρῶν καὶ μὴ ναρκᾷν πρὸς τοὺς τῆς ἀρετῆς ἀγῶνας ἀλλὰ θαῤῥεῖν καὶ πρὸ τῆς ἐκβάσεως ταῖς παρὰ τοῦ Θεοῦ ὑποσχέσεσι.
Δι' ὃ παρακαλῶ μετὰ πολλῆς σπουδῆς τὴν ἀνάγνωσιν τῶν θείων Γραφῶν ποιώμεθα.
Οὕτω γὰρ καὶ τῆς γνώσεως ἐπιτευξόμεθα εἰ συνεχῶς ἐπίωμεν τὰ ἐγκείμενα.
Οὐδὲ γάρ ἐστι τὸν μετὰ σπουδῆς καὶ πολλοῦ πόθου τοῖς θείοις ἐντυγχάνοντα λόγοις περιοφθῆναί ποτε ἀλλὰ κἂν ἄνθρωπος ἡμῖν μὴ γένηται διδάσκαλος αὐτὸς ὁ Δεσπότης ἄνωθεν ἐμβατεύων ταῖς καρδίαις ταῖς ἡμετέραις φωτίζει τὴν διάνοιαν καταυγάζει τὸν λογισμὸν ἐκκαλύπτει τὰ λανθάνοντα διδάσκαλος ἡμῖν γίνεται τῶν ἀγνοουμένων μόνον ἐὰν ἡμεῖς τὰ παρ' ἑαυτῶν εἰσφέρειν βουλώμεθα.
Μὴ καλέσητε γὰρ φησὶ διδάσκαλον ἐπὶ τῆς γῆς.
Ἐπειδὰν οὖν λάβωμεν μετὰ χεῖρας βιβλίον πνευματικὸν συντείναντες ἑαυτῶν τὴν διάνοιαν καὶ συναγαγόντες τὸν λογισμὸν καὶ πᾶσαν βιωτικὴν ἔννοιαν ἀπωσάμενοι οὕτω τὴν ἀνάγνωσιν ποιώμεθα μετὰ πολλῆς τῆς εὐλαβείας μετὰ πολλῆς τῆς προσοχῆς ἵνα δυνηθῶμεν ὑπὸ τοῦ ἁγίου Πνεύματος ὁδηγηθῆναι ἐπὶ τὴν κατανόησιν τῶν γεγραμμένων καὶ πολλὴν ἐκεῖθεν τὴν ὠφέλειαν καρπώσασθαι.
Καὶ γὰρ ὁ εὐνοῦχος ἐκεῖνος ὁ βάρβαρος ὁ τῆς βασιλίσσης Αἰθιόπων ἐν τοσαύτῃ τυγχάνων περιφανείᾳ καὶ ἐπὶ τοῦ ὀχήματος φερόμενος οὐδὲ ἐν ἐκείνῳ τῷ καιρῷ τῆς ἀναγνώσεως ἠμέλει ἀλλὰ τὸν προφήτην ἔχων μετὰ χεῖρας πολλὴν ἐποιεῖτο τὴν σπουδὴν πρὸς τὴν ἀνάγνωσιν καὶ ταῦτα οὐκ εἰδὼς τὰ ἐγκείμενα ἀλλ' ὅμως ἐπειδὴ τὰ παρ' ἑαυτοῦ πάντα εἰσήνεγκε τὴν σπουδὴν τὴν προθυμίαν τὴν προσοχὴν ἐπέτυχε τοῦ καθοδηγήσαντος.
Ἐννόησον γάρ μοι ὅσον ἦν μήτε ὁδοιποροῦντα ἀμελῆσαι τῆς ἀναγνώσεως καὶ ταῦτα ἐπ' ὀχήματος καθήμενον.
Ἀκουέτωσαν οἱ μηδὲ ἐπὶ τῆς οἰκίας τοῦτο ποιῆσαι καταδεχόμενοι ἀλλὰ νομίζοντες πάρεργον εἶναι τὴν τούτων ἀνάγνωσιν καὶ διὰ τὸ γυναικὶ συνοικεῖν καὶ στρατείᾳ κατειλῆφθαι καὶ παιδίων φροντίζειν καὶ οἰκετῶν ἐπιμελεῖσθαι καὶ ἑτέρων πραγμάτων ἔχειν φροντίδα μὴ προσήκειν αὐτοῖς περὶ τὴν τῶν θείων Γραφῶν ἀνάγνωσιν ἔχειν σπουδήν.
Ἰδοὺ γὰρ εὐνοῦχος ἄνθρωπος βάρβαρος ἀμφότερα ἱκανὰ εἰς πολλὴν ῥᾳθυμίαν ἐμβαλεῖν καὶ μετὰ τούτων ἡ πολλὴ περιφάνεια τοῦ πλούτου ἡ περιουσία αὐτὸ τὸ ἐν ὁδοιπορίᾳ εἶναι καὶ ἐπ' ὀχήματος φέρεσθαι οὐδὲ γὰρ ῥᾴδιον ἀναγνώσει προσέχειν τῷ οὕτως ὁδοιποροῦντι ἀλλὰ καὶ σφόδρα δυσχερές ἀλλ' ὅμως ὁ πόθος καὶ ἡ πολλὴ σπουδὴ πάντα τὰ κωλύματα ἐκποδὼν ἐποιεῖτο καὶ εἴχετο τῆς ἀναγνώσεως καὶ οὐκ ἔλεγε ταῦτα ἃ νῦν πολλοὶ λέγουσιν οὐ νοῶ τὰ ἐγκείμενα οὐ δύναμαι συνιέναι τὸ βάθος τῶν γεγραμμένων τίνος ἕνεκεν ἁπλῶς καὶ εἰκῆ τὸν κάματον ὑπομενῶ ἀναγινώσκων καὶ οὐκ ἔχων τὸν ὁδηγῆσαι δυνάμενον Οὐδὲν τούτων ἐλογίσατο ὁ βάρβαρος μὲν τὴν γλῶσσαν φιλόσοφος δὲ τὴν διάνοιαν ἀλλ' ἐννοήσας ὡς οὐ περιοφθήσεται ἀλλὰ ταχέως ἀπολαύσει τῆς ἄνωθεν ῥοπῆς εἰ τὰ παρ' ἑαυτοῦ καὶ τὰ εἰς δύναμιν ἐπιδείξαιτο εἴχετο τῆς ἀναγνώσεως.
Διὰ τοῦτο ὁ φιλάνθρωπος Δεσπότης ὁρῶν αὐτοῦ τὸν πόθον οὐ περιεῖδεν οὐ κατέλιπεν ἀπρονόητον ἀλλ' εὐθέως αὐτῷ τὸν διδάσκαλον ἔπεμψε.
Σὺ δέ μοι σκόπει τὴν τοῦ Θεοῦ σοφίαν πῶς ἔμενεν ἐκεῖνον πρότερον τὰ παρ' ἑαυτοῦ εἰσενεγκεῖν καὶ τότε τὴν οἰκείαν ἀντίληψιν ἐπιδείκνυται.
Ἐπεὶ οὖν τὰ παρ' ἑαυτοῦ πάντα ἀπήρτιστο λοιπὸν ὤφθη ὁ ἄγγελος Κυρίου λέγων τῷ Φιλίππῳ Ἀναστὰς πορεύου ἐπὶ τὴν ὁδὸν τὴν καταβαίνουσαν ἀπὸ Ἱερουσαλὴμ εἰς Γάζαν αὕτη ἐστὶν ἔρημος.
Καὶ ἰδοὺ ἀνὴρ Αἰθίοψ δυνάστης εὐνοῦχος Κανδάκης τῆς βασιλίσσης Αἰθιόπων ὃς ἐλήλυθε προσκυνήσων εἰς Ἱερουσαλὴμ καὶ οὗτος ὑπέστρεψε καθήμενος ἐπὶ τοῦ ἅρματος αὐτοῦ καὶ ἀνεγίνωσκε τὸν προφήτην Ἡσαΐαν.
Ὅρα πῶς ἀκριβῶς ἡμῖν διηγήσατο ὁ τὴν βίβλον γράψας εἰπὼν ὅτι Αἰθίοψ ἵνα γνῶμεν ὅτι βάρβαρος ἦν εἶτά φησιν ὅτι Δυνάστης ὅτι ἐν ἀξιώματι μεγίστῳ καὶ περιφανείᾳ ἐτύγχανεν Ὃς ἐληλύθει φησὶ προσκυνήσων εἰς Ἱερουσαλήμ.
Ὅρα καὶ τὴν πρόφασιν αὐτοῦ τῆς ἀποδημίας ἱκανὴν οὖσαν δεῖξαι τὸ φιλόθεον αὐτοῦ τῆς γνώμης ἰδοὺ γὰρ πόσην ὁδὸν στέλλεται ὥστε τὴν προσκύνησιν ἀποδοῦναι τῷ Δεσπότῃ.
Ἔτι γὰρ ἐνόμιζον ἐν ἑνὶ τόπῳ συγκεκλεῖσθαι τὴν λατρείαν καὶ διὰ τοῦτο πολλὴν ὁδὸν στελλόμενοι ἐκεῖ τὰς εὐχὰς ἀνέφερον διά τοι τοῦτο καὶ οὗτος παρεγένετο ἔνθα ὁ ναὸς ἦν καὶ ἡ λατρεία ἡ Ἰουδαϊκὴ ἵνα τὴν προσκύνησιν ἀποδῷ τῷ Δεσπότῃ.
Καὶ ἐπειδὴ ἐπλήρωσε τὸ ποθούμενον Ὑποστρέφων φησὶ καὶ καθήμενος ἐπὶ τοῦ ἅρματος αὐτοῦ ἀνεγίνωσκεν.
Εἶτα ἐπιστὰς ὁ Φίλιππός φησι πρὸς αὐτόν.
Ἆρά γε γινώσκεις ἃ ἀναγινώσκεις Εἶδες ψυχὴν μεμεριμνημένην οὐκ εἰδυῖαν μὲν τὰ ἐγκείμενα ἐχομένην δὲ τῆς ἀναγνώσεως καὶ ποθοῦσαν ἐπιτυχεῖν τοῦ ὁδηγοῦντος διδασκάλου Καὶ γὰρ εὐθέως ὁ ἀπόστολος διὰ τῆς ἐρωτήσεως διεγείρει αὐτοῦ τὸν πόθον ὅτι γὰρ ἄξιος ἦν τυχεῖν τοῦ ὁδηγοῦντος πρὸς τὴν τῶν ἐγκειμένων κατανόησιν αὐτὴ ἡ ἀπόκρισις τοῦ ἀνδρὸς δηλοῖ.
Τοῦ γὰρ ἀποστόλου εἰπόντος Ἆρά γε γινώσκεις καὶ μετὰ εὐτελοῦς σχήματος προσιόντος οὐκ ἐδυσχέρανεν οὐκ ἠγανάκτησεν οὐκ ἐνόμισεν ὑβρίσθαι ὃ πολλοὶ τῶν ἀνοήτων πάσχουσι καὶ πολλάκις αἱροῦνται ἐν διηνεκεῖ ἀγνοίᾳ τυγχάνειν αἰσχυνόμενοι τὴν ἄγνοιαν ὁμολογῆσαι καὶ παρὰ τῶν διδάξαι δυναμένων μαθεῖν.
Ἀλλ' οὗτος οὐδὲν τούτων πέπονθεν ἀλλὰ μετὰ πάσης ἐπιεικείας καὶ εὐλαβείας τὴν ἀπόκρισιν ποιεῖται δεικνὺς αὐτοῦ τῆς ψυχῆς τὴν κατάστασιν καί φησι Πῶς γὰρ ἂν δυναίμην ἐὰν μή τις ὁδηγήσῃ με Καὶ οὐ μόνον ἀπεκρίνατο μὲν μετ' ἐπιεικείας παρέδραμε δὲ ἀλλὰ μᾶλλον τῶν οἰκείων τρόπων ἐνδεικνύμενος ἡμῖν τὴν ἀρετὴν ταῦτα εἰπὼν παρεκάλεσεν ὁ δυνάστης ὁ βάρβαρος ὁ ἐπ' ὀχήματος φερόμενος τὸν εὐτελῆ φαινόμενον τὸν ἀπὸ τῆς ἐσθῆτος εὐκαταφρόνητον ἀναβάντα καθίσαι σὺν αὐτῷ.
Εἶδες ψυχῆς προθυμίαν εἶδες εὐλαβείας ἐπίτασιν εἶδες βαρβάρου γνώμην φιλόθεον πῶς ἐπλήρου ἐκεῖνο τὸ παρὰ σοφοῦ τινος εἰρημένον Ἐὰν ἴδῃς συνετὸν ὄρθριζε πρὸς αὐτὸν καὶ βαθμοὺς θυρῶν αὐτοῦ ἐκτριβέτω ὁ ποῦς σου Εἶδες πῶς δικαίως οὐ περιώφθη εἶδες πῶς δικαίως ἀπήλαυσε τῆς ἄνωθεν προνοίας εἶδες πῶς οὐδὲν ἐνέλιπε τῶν ὀφειλόντων παρ' αὐτοῦ εἰσενεχθῆναι Διὰ τοῦτο λοιπὸν ἐπιτυχὼν τοῦ διδασκάλου ἐμάνθανε μετὰ ἀκριβείας καὶ τῶν ἐγκειμένων τὴν δύναμιν καὶ ἐφωτίζετο τὴν διάνοιαν.
Ἴδετε ὅσον ἐστὶν ἀγαθὸν τὸ μετὰ προσοχῆς καὶ σπουδῆς τὴν ἀνάγνωσιν ποιεῖσθαι τῶν θείων Γραφῶν Διὰ γὰρ τοῦτο καὶ τὴν κατὰ τὸν βάρβαρον τοῦτον ἱστορίαν εἰς μέσον ὑμῖν παρήγαγον ἵνα μὴ ἐπαισχυνθῶμεν ἅπαντες ζηλωταὶ γενέσθαι τοῦ Αἰθίοπος τοῦ εὐνούχου τοῦ μηδὲ ἐν ὁδοιπορίᾳ τῆς ἀναγνώσεως ἀμελοῦντος.
Ἱκανὸς γὰρ οὗτος ὁ βάρβαρος ἅπασιν ἡμῖν διδάσκαλος γενέσθαι καὶ τοῖς τὸν ἰδιωτικὸν βίον ἐπανῃρημένοις καὶ τοῖς ἐν στρατιᾷ κατειλεγμένοις καὶ ἐν περιφανείᾳ τυγχάνουσι καὶ πᾶσιν ἁπαξαπλῶς οὐκ ἀνδράσιν ἀλλὰ καὶ γυναιξὶν ὅσῳ καὶ διηνεκῶς οἴκοι διατρίβουσιν ἀλλὰ καὶ τοῖς τὸν μοναχικὸν βίον ἐπανῃρημένοις ἵνα μανθάνωσι πάντες ὡς οὐδεὶς καιρὸς κώλυμα γίνεται πρὸς τὴν τῶν θείων λογίων ἀνάγνωσιν ἀλλὰ δυνατὸν μὴ μόνον ἐπὶ οἰκίας ἀλλὰ καὶ ἐπ' ἀγορᾶς βαδίζοντας καὶ ὁδοιπορίαν ποιουμένους καὶ ἐν συνουσίᾳ πλειόνων τυγχάνοντας καὶ πράγμασι συμπλεκομένους τῆς τούτων ἔχεσθαι σπουδῆς ἵνα τὰ παρ' ἑαυτῶν εἰσφέροντες ταχέως καὶ τοῦ ὁδηγοῦντος ἐπιτύχωμεν.
Ὁρῶν γὰρ ἡμῶν ὁ Δεσπότης τὴν περὶ τὰ πνευματικὰ ἐπιθυμίαν οὐ περιόψεται ἀλλὰ παρέξει τὴν ἄνωθεν ἔλλαμψιν καὶ φωτιεῖ ἡμῶν τὴν διάνοιαν.
Μὴ τοίνυν ἀμελῶμεν παρακαλῶ τῆς ἀναγνώσεως ἀλλὰ κἄν τε εἰδῶμεν τῶν ἐγκειμένων τὴν δύναμιν κἄν τε ἀγνοῶμεν συνεχῶς αὐτὰ ἐπίωμεν.
Ἡ γὰρ διηνεκὴς μελέτη ἀνεξάλειπτον ἐργάζεται τὴν μνήμην καὶ πολλάκις ὅπερ σήμερον εὑρεῖν οὐκ ἰσχύσαμεν ἀναγνόντες τοῦτο πάλιν αὔριον ἐπελθόντες ἀθρόον εὕρομεν τοῦ φιλανθρώπου Θεοῦ ἀοράτως ἡμῶν τὴν διάνοιαν φωτίζοντος.
Ἀλλὰ ταῦτα μὲν νῦν πρὸς τὸ συνεχῆ ποιεῖσθαι τὴν ἀνάγνωσιν τῶν θείων Γραφῶν εἰρήκαμεν ἵνα δὲ μάθητε ὅτι καὶ ἐπὶ τῶν ἄλλων ἁπάντων τοῦτο τῷ Δεσπότῃ ἔθος ἐπειδὰν τὰ παρ' ἑαυτῶν εἰσενέγκωμεν μετὰ δαψιλείας τὰ παρ' ἑαυτοῦ χορηγεῖ καὶ αὐτὸς καὶ ὅπερ ἐπὶ τῆς ἀναγνώσεως πεποίηκε μετὰ πολλῆς τῆς ταχύτητος πέμψας τὸν διδάσκαλον τῷ βαρβάρῳ τοῦτο καὶ ἐπὶ τῶν τὴν ἀρετὴν μετιέναι βουλομένων ἐργάζεται ἄκουσον τῶν νῦν λεγομένων.
Ἀλλ' ἵνα σαφέστερος ἡμῖν ὁ λόγος γίνηται οὗτος ἀκόλουθον ἂν εἴη πάλιν τὰ κατὰ τὸν πατριάρχην εἰς μέσον ἀγαγεῖν καὶ τῆς ἀκολουθίας τῶν χθὲς ἡμῖν εἰρημένων νῦν ἐπιλαβέσθαι.
Καὶ γὰρ ἔγνωτε ἐκ τῶν ἤδη ῥηθέντων πῶς τῆς πολλῆς ἐκείνης ταπεινοφροσύνης ἣν περὶ τὸν Λὼτ ἐπεδείξατο παραχωρήσας αὐτῷ τῶν πρωτείων πολλῆς ἀπήλαυσε τῆς ἄνωθεν ἀμοιβῆς ὑπόσχεσιν δεξάμενος πολλῷ τῷ μέτρῳ ὑπερβαίνουσαν τὰ παρ' αὐτοῦ γεγενημένα.
Ἴδωμεν δὲ λοιπὸν καὶ ἐκ τῶν σήμερον ἀνεγνωσμένων πάλιν τοῦ δικαίου τὴν ἀρετὴν ἵν' οὕτω προϊόντες καταμάθωμεν τὴν ἄφατον τοῦ Θεοῦ περὶ αὐτὸν γεγενημένην κηδεμονίαν.
Παιδεύων γὰρ ἅπαντας ἡμᾶς διὰ τῆς τοῦ πατριάρχου φιλοσοφίας ἀφίησιν αὐτὸν καθ' ἕκαστον καιρὸν πρότερον ἐπιδείκνυσθαι τῆς οἰκείας γνώμης τὸ φιλόθεον καὶ τότε τὴν παρ' ἑαυτοῦ ἀμοιβὴν εἰσφέρει ἵνα σπουδάσωμεν καὶ αὐτοὶ μιμούμενοι τὸν πατριάρχην πρότερον ἐγχειρεῖν τοῖς τῆς ἀρετῆς πόνοις καὶ οὕτως ἀναμένειν τῶν παρ' αὐτοῦ ἀμοιβῶν τὴν ἀντίδοσιν.
Ἀλλ' ὥρα λοιπὸν αὐτὰ ὑμῖν προτιθέναι τὰ σήμερον ἀνεγνωσμένα οὐδὲ γὰρ ἑρμηνείας δεῖται σχεδὸν ἀλλὰ καὶ αὐτὴ ἡ ἀνάγνωσις ἱκανὴ δεῖξαι τῆς τοῦ δικαίου ἀρετῆς τὴν ὑπερβολήν.
Ἐγένετο δὲ φησὶν ἐν τῇ βασιλείᾳ τῇ Ἀμαρφὰθ βασιλέως Σενναὰρ Ἀριὼχ βασιλεὺς Ἐλασὰρ καὶ Χοδολογομὸρ βασιλεὺς Ἐλὰμ καὶ Θαρθὰκ βασιλεὺς ἐθνῶν ἐποιήσαντο πόλεμον μετὰ Βαλὰκ βασιλέως Σοδόμων καὶ μετὰ Βαρσὰκ Βασιλέως Γομόῤῥας καὶ μετὰ Σενναὰρ βασιλέως Ἀδαμὰ καὶ Συμοβὸρ βασιλέως Σεβοεὶμ καὶ βασιλέως Βαλάκ αὕτη ἐστὶ Σηγώρ.
Πάντες οὗτοι συνεφώνησαν ἐπὶ τὴν φάραγγα τὴν ἁλυκήν αὕτη ἡ θάλασσα τῶν ἁλῶν.
Σκόπει τῆς Γραφῆς τὴν ἀκρίβειαν ὅπως καὶ τῶν ὀνομάτων τῶν βασιλέων ἐμνημόνευσε καὶ τῶν ἐθνῶν οὐχ ἁπλῶς ἀλλ' ἵνα μάθῃς ἐκ τῆς τούτων προσηγορίας τὴν βάρβαρον αὐτῶν γνώμην.
Οὗτοι γὰρ φησὶ πρὸς τὸν Σοδόμων βασιλέα καὶ τοὺς λοιποὺς ἐποίησαν πόλεμον.
Εἶτα καὶ τὴν αἰτίαν διδάσκει τοῦ πολέμου ὅθεν τὴν ἀρχὴν ἔσχε.
Δώδεκα γὰρ ἔτη φησὶν ἐδούλευον τῷ Χοδολογομὸρ βασιλεῖ Ἐλάμ τῷ δὲ τρισκαιδεκάτῳ ἔτει ἀπέστησαν.
Ἐν δὲ τῷ τεσσαρεσκαιδεκάτῳ ἦλθε Χοδολογομὸρ καὶ οἱ βασιλεῖς οἱ μετ' αὐτοῦ καὶ κατέκοψαν τοὺς γίγαντας τοὺς ἐν Ἀστορὼθ καὶ Καρναεὶμ καὶ ἔθνη ἰσχυρὰ ἅμα αὐτοῖς καὶ τοὺς Ὀμμαίους ἐν Σαυῇ τῇ πόλει καὶ τοὺς Χοῤῥαίους τοὺς ἐν τοῖς ὄρεσι Σηεὶρ ἕως τῆς τερεβίνθου τῆς Φαρὰν ἥ ἐστιν ἐν τῇ ἐρήμῳ.
Καὶ ἀναστρέψαντες ἦλθον ἐπὶ τὴν πηγὴν τῆς κρίσεως αὕτη ἐστὶ Κάδης καὶ κατέκοψαν πάντας τοὺς ἄρχοντας Ἀμαλὴκ καὶ τοὺς Ἀμοῤῥαίους τοὺς κατοικοῦντας ἐν Ἀσασονθαμάρ.
Μὴ ἁπλῶς παραδράμωμεν ἀγαπητοὶ τὰ εἰρημένα μηδὲ νομίσωμεν ἀνωφελῆ εἶναι τὴν διήγησιν.
Ἐπίτηδες γὰρ ἡ θεία Γραφὴ μετὰ ἀκριβείας ἅπαντα ἡμῖν διηγήσατο ἵνα μάθωμεν τῶν βαρβάρων τούτων τὴν ἰσχὺν καὶ ὅσην τὴν ἀνδρείαν ἐπεδείξαντο καὶ μετὰ πόσης σφοδρότητος πρὸς τὸν πόλεμον ὥρμησαν ὡς καὶ τοὺς γίγαντας τοῦτ' ἔστι τοὺς ἰσχυροὺς κατὰ τὴν τοῦ σώματος ἕξιν καταγωνίσασθαι καὶ πάντα τὰ ἐκεῖσε οἰκοῦντα ἔθνη τροπώσασθαι.
Καθάπερ γὰρ χειμάῤῥους σφοδρῶς ἐπελθὼν ἅπαντα παρασύρει καὶ ἀπόλλυσι τὸν αὐτὸν δὴ τρόπον καὶ οὗτοι οἱ βάρβαροι πᾶσι τούτοις τοῖς ἔθνεσιν ἐπελθόντες πάντας ἄρδην ἀπώλεσαν ὡς καὶ τοὺς ἄρχοντας τῶν Ἀμαληκιτῶν καὶ τοὺς ἄλλους ἅπαντας τροπώσασθαι.
Ἀλλ' ἴσως εἴποι τις ἄν καὶ τί μοι ὄφελος ἀπὸ τοῦ γνῶναι τῶν βαρβάρων τὴν ἰσχύν Οὐχ ἁπλῶς οὐδὲ εἰκῆ ἡ Γραφὴ ταῦτα τῇ διηγήσει ἐγκατέμιξεν οὐδὲ μάτην ἡμεῖς νῦν προλαβόντες παρεγγυῶμεν ὑμῖν μεμνῆσθαι τῆς τούτων ἀνδρείας ἀλλ' ἵνα προϊούσης τῆς διδασκαλίας μάθητε καὶ τῆς τοῦ Θεοῦ δυνάμεως τὴν ὑπερβολὴν καὶ τοῦ πατριάρχου τὴν ἀρετήν.
Πρὸς τούτους οὖν φησὶ τοὺς τοσαύτην δύναμιν κεκτημένους καὶ τοσαῦτα ἔθνη τροπωσαμένους Ἐξῆλθε παρατάξασθαι ὁ βασιλεὺς Σοδόμων καὶ Γομόῤῥας καὶ Ἀδαμὰ καὶ Σεβοεὶμ καὶ Βαλάκ αὕτη ἐστὶ Σηγώρ καὶ παρετάξαντο αὐτοῖς ἐν τῇ κοιλάδι τῇ ἁλυκῇ εἰς πόλεμον πρὸς Χοδολογομὸρ καὶ Θαρθὰκ καὶ Ἀμαρφὰθ καὶ Ἀρίωχ.
Οἱ τέσσαρες βασιλεῖς πρὸς τοὺς πέντε.
Κοιλὰς δὲ ἡ ἁλυκὴ φρέατα ἀσφάλτου.
Εἶτα ἵνα μάθωμεν πῶς καταπλαγέντες αὐτῶν τὴν ἀνδρείαν καὶ τῆς δυνάμεως τὴν ἰσχὺν εἰς φυγὴν ἐτράπησαν φησὶν ἡ Γραφή Καὶ ἔφυγεν ὁ βασιλεὺς Σοδόμων καὶ Γομόῤῥας καὶ ἐνέπεσον ἐκεῖ ἔνθα τὰ φρέατα οἱ δὲ καταλειφθέντες εἰς τὴν ὀρεινὴν ἔφυγον.
Εἶδες πόση τῶν ἀνδρῶν ἡ ἰσχύς πῶς καὶ ἐξ αὐτῆς τῆς προσόψεως καταπλαγῆναι αὐτοὺς παρεσκεύασαν καὶ εἰς φυγὴν τραπῆναι πεποιήκασιν Ὅρα λοιπὸν πῶς μετὰ πάσης εὐκολίας φυγάδων ἁπάντων γεγενημένων τὰ αὐτῶν ἅπαντα λαβόντες ἐκεῖνοι ἐπανῄεσαν.
Ἔλαβον δὲ φησὶ καὶ τὴν ὀρεινὴν καὶ πᾶσαν τὴν ἵππον Σοδόμων καὶ Γομόῤῥας καὶ πάντα τὰ βρώματα αὐτῶν καὶ ἀπῆλθον.
Ἔλαβον δὲ καὶ τὸν Λὼτ τὸν υἱὸν τοῦ ἀδελφοῦ Ἄβραμ καὶ τὴν ἀποσκευὴν αὐτοῦ καὶ ἀπῴχοντο.
Ἦν γὰρ κατοικῶν ἐν Σοδόμοις.
Ἰδοὺ ὅπερ χθὲς ἔλεγον εἰς ἔργον ἐξέβη νῦν ὅτι οὐδὲν ἀπώνατο ὁ Λὼτ ἀπὸ τῆς τῶν πρωτείων ἐκλογῆς ἀλλὰ δι' αὐτῶν τῶν πραγμάτων ἐπαιδεύετο τῶν πρωτείων μὴ ἐρᾷν.
Οὐ μόνον γὰρ αὐτῷ ἐκ τούτου οὐδὲν ὄφελος γέγονεν ἀλλ' ἰδοὺ καὶ αἰχμάλωτος ἀπήχθη καὶ ἐμάνθανε διὰ τῶν ἔργων ὅτι πολλῷ βέλτιον ἦν αὐτῷ τῆς τοῦ δικαίου συνουσίας ἀπολαύειν ἢ χωρισθέντι καὶ ἐν ἐλευθερίᾳ γεγονότι τοσούτων πειραθῆναι τῶν συμφορῶν.
Ἰδοὺ γὰρ ἐχωρίσθη τοῦ πατριάρχου καὶ ἐνόμισεν ἐν πλείονι εἶναι ἀδείᾳ καὶ τῶν πρωτείων ἐπιτετυχηκέναι καὶ ἐν πολλῇ τυγχάνειν τῇ εὐπορίᾳ καὶ ἀθρόον αἰχμάλωτος ἄοικος ἀνέστιος γίνεται ἵνα μάθῃς ὅσον ἐστὶ κακὸν ἡ διαίρεσις καὶ ὅσον ἐστὶν ἀγαθὸν ἡ ὁμόνοια καὶ ὅτι προσήκει μὴ ἐπιπηδᾷν τοῖς μείζοσιν ἀλλ' ἀγαπᾷν ἐλαττοῦσθαι μᾶλλον.
Ἔλαβον γὰρ φησὶ τὸν Λὼτ καὶ τὴν ἀποσκευὴν αὐτοῦ.
Πόσῳ μᾶλλον βέλτιον ἦν συνεῖναι τῷ πατριάρχῃ καὶ πάντα καταδέχεσθαι ὑπὲρ τοῦ μὴ διασπασθῆναι τὴν μεταξὺ ὁμόνοιαν ἢ χωρισθέντα καὶ τὰ πρωτεῖα ἐκλεξάμενον εὐθέως τοσούτοις κινδύνοις περιβληθῆναι καὶ ὑπὸ βαρβάροις γενέσθαι Παραγενόμενος δέ τις φησὶ τῶν ἀνασωθέντων ἀπήγγειλε τῷ Ἄβραμ τῷ περάτῃ.
Αὐτὸς δὲ κατῴκει πρὸς τῇ δρυῒ τῇ Μαμβρῆ Ὀμοροῦ τοῦ ἀδελφοῦ Ἐσχὼλ καὶ ἀδελφοῦ Αὐνᾶν οἳ ἦσαν συνωμόται τῷ Ἄβραμ.
Πῶς τοσούτου πολέμου συγκροτηθέντος οὐκ ἔγνω ὁ πατριάρχης ἴσως πολὺ τὸ ἐν μέσῳ διάστημα ἐτύγχανε δι' ὃ καὶ ἠγνόησεν.
Ἐλθὼν δέ τις ἀπήγγειλε τῷ Ἄβραμ τῷ περάτῃ ἵνα ἡμᾶς ἀναμνήσῃ ὅτι τῷ ἀπὸ τῆς Χαλδαίας ἐπανελθόντι.
Ἐπειδὴ γὰρ πέραν τοῦ Εὐφράτου τὴν κατοίκησιν εἶχε διὰ τοῦτο καὶ περάτης ἐλέγετο.
Καὶ ἄνωθεν καὶ ἐξ ἀρχῆς οἱ γονεῖς τὸ ὄνομα αὐτῷ ἐπέθεσαν προμηνύοντες αὐτῷ τὴν ἐκεῖθεν αὐτοῦ μετανάστασιν.
Ἐπειδὴ γὰρ περᾷν ἔμελλε τὸν Εὐφράτην καὶ ἐπὶ τὴν Παλαιστίνην ἔρχεσθαι διὰ τοῦτο καὶ Ἄβραμ ἐκαλεῖτο.
Σκόπει πῶς καὶ ἄπιστοι ὄντες οἱ γονεῖς οὐκ εἰδότες ἀλλ' ὑπὸ τῆς τοῦ εὐμηχάνου Θεοῦ σοφίας ὁδηγούμενοι τὸ ὄνομα ἐπέθεσαν τῷ παιδὶ καθάπερ καὶ ὁ Λάμεχ τῷ Νῶε.
Καὶ τοῦτο γὰρ τῆς τοῦ Θεοῦ φιλανθρωπίας τὸ καὶ διὰ ἀπίστων πολλάκις προμηνύειν τὰ μετὰ πολὺν ἐσόμενα χρόνον.
Ἀπήγγειλεν οὖν ἐλθὼν φησὶ τὶς τῷ περάτῃ τὰ γεγονότα τοῦ ἀδελφιδοῦ τὴν αἰχμαλωσίαν καὶ τῶν βασιλέων ἐκείνων τὴν πολλὴν δυναστείαν καὶ τὴν ἐν Σοδόμοις πόρθησιν καὶ τὴν μετ' αἰσχύνης φυγήν.
Αὐτὸς δὲ κατῴκει παρὰ τῇ δρυῒ τῇ Μαμβρῆ Ὀμοροῦ τοῦ ἀδελφοῦ Ἐσχὼλ καὶ Αὐνᾶν οἳ ἦσαν συνωμόται τῷ Ἄβραμ.
Ἀλλ' ἴσως ἐνταῦθα ἄν τις ζητήσειε τίνος ἕνεκεν μόνος τῶν ἐν Σοδόμοις πεφευγότων ὁ δίκαιος Λὼτ εἰς τὴν αἰχμαλωσίαν ἀπάγεται Οὐχ ἁπλῶς οὐδὲ τοῦτο οὐδὲ εἰκῆ ἀλλ' ἵνα μάθῃ δι' αὐτῶν τῶν πραγμάτων ὁ Λὼτ καὶ τοῦ πατριάρχου τὴν ἀρετὴν καὶ δι' αὐτοῦ καὶ ἕτεροι διασωθῶσι καὶ ἵνα παιδευθῇ μὴ τῶν πρωτείων ἐφίεσθαι ἀλλὰ παραχωρεῖν τῶν μειζόνων.
Ἀκούσωμεν δὲ λοιπὸν τῶν ἑξῆς ἵνα μάθωμεν καὶ τοῦ δικαίου τὴν ἀρετὴν καὶ τοῦ Θεοῦ τὴν ἄφατον συμμαχίαν.
Ἀλλὰ προσέχετε μετὰ ἀκριβείας τοῖς λεγομένοις καὶ συντείνατε ὑμῶν τὴν διάνοιαν.
Πολλὰ γάρ ἐστι κατὰ ταὐτὸν ἐντεῦθεν κερδᾶναι καὶ ἐκ τῶν τῷ Λὼτ συμβάντων ἐκεῖθεν παιδευθῆναι μηδέποτε διαπορεῖν εἴποτε δίκαιοι μὲν πειρασμοῖς περιπέσοιεν φαῦλοι δὲ καὶ πονηροὶ διαφύγοιεν μήτε ἐκ παντὸς τρόπου τὰ πρωτεῖα ἐπιζητεῖν μήτε τῆς μετὰ τῶν δικαίων συνουσίας ἕτερόν τι προτιμότερον ἡγεῖσθαι ἀλλὰ κἂν δουλεύειν δέοι συνεῖναι δὲ ἐναρέτοις ἀνδράσι τοῦ ἐν ἐλευθερίᾳ εἶναι τοῦτο λυσιτελέστερον εἶναι νομίζειν.
Καὶ μετὰ τούτων δὲ καὶ τοῦ πατριάρχου μαθεῖν ἐντεῦθέν ἐστι τὴν πολλὴν ἀνεξικακίαν τῆς φιλοστοργίας τὴν ὑπερβολὴν τῆς ἀνδρείας τὸ μέγεθος τῶν χρημάτων τὴν ὑπεροψίαν τῆς περὶ αὐτὸν τοῦ Θεοῦ βοηθείας τὴν ἄφατον δύναμιν.
Ἀκούσας δὲ φησὶν Ἄβραμ ὅτι ᾐχμαλώτευται Λὼτ ἀδελφιδοῦς αὐτοῦ ἠρίθμησε τοὺς ἰδίους οἰκογενεῖς τριακοσίους δέκα καὶ ὀκτὼ καὶ κατεδίωξεν ὀπίσω αὐτῶν ἕως Δὰν καὶ ἐπέπεσεν ἐπ' αὐτοὺς τὴν νύκτα αὐτὸς καὶ οἱ παῖδες αὐτοῦ καὶ ἐπάταξεν αὐτοὺς ἕως Χωβὰλ ἥ ἐστιν ἀριστερὰ Δαμασκοῦ.
Καὶ ἐπέστρεψε πᾶσαν τὴν ἵππον Σοδόμων καὶ Λὼτ τὸν ἀδελφιδοῦν αὐτοῦ ἀπέστρεψε καὶ πάντα τὰ ὑπάρχοντα αὐτοῦ καὶ τὸν λαὸν καὶ τὰς γυναῖκας.
Ἐννόει μοι ἐνταῦθα ἀγαπητὲ τῆς τοῦ δικαίου ἀνδρείας τὴν μεγαλοψυχίαν ὅπως θαῤῥήσας τῇ τοῦ Θεοῦ δυνάμει οὐ κατεπλάγη τῶν ἀνδρῶν τὴν ἰσχὺν μαθὼν τὴν τροπὴν ἢν ἐποιήσαντο πρότερον μὲν κατὰ τῶν ἐθνῶν ἁπάντων ὁρμήσαντες καὶ τοὺς Ἀμαληκίτας καὶ τοὺς λοιποὺς ἅπαντας καταγωνισάμενοι ἔπειτα δὲ πρὸς τοὺς ἐν Σοδόμοις συμβαλόντες καὶ εἰς φυγὴν αὐτοὺς τρέψαντες καὶ πᾶσαν αὐτῶν ἀφελόμενοι τὴν ὕπαρξιν.
Διὰ γὰρ τοῦτο προλαβοῦσα ἡ θεία Γραφὴ πάντα ταῦτα ἡμῖν διηγήσατο καὶ ὅσα διὰ τῆς αὐτῶν ἀνδρείας κατώρθωσαν ἵνα μάθῃς ὡς οὐ σωματικῇ ἰσχύϊ ὁ πατριάρχης τούτους κατηγωνίσατο ἀλλὰ τῇ πίστει τῇ εἰς τὸν Θεὸν καὶ τῇ ἄνωθεν βοηθείᾳ τειχιζόμενος πάντα ταῦτα κατώρθωσεν οὐχ ὅπλα κινήσας καὶ βέλη καὶ δόρατα καὶ τόξα τείνας καὶ ἀσπίδας προβαλόμενος ἀλλὰ μετὰ τῶν οἰκογενῶν.
Καὶ τίνος ἕνεκεν φησὶν ἠρίθμησε τριακοσίους δέκα καὶ ὀκτὼ οἰκογενεῖς Ἵνα μάθῃς ὅτι οὐχ ἁπλῶς ἅπαντας ἔλαβεν ἀλλὰ τοὺς οἰκογενεῖς τοὺς συνανατραφέντας τῷ Λὼτ ἵνα μετὰ πολλῆς εὐνοίας τὴν ἐκδίκησιν ποιήσωνται ὡς ὑπὲρ οἰκείου δεσπότου λοιπὸν ἀγωνιζόμενοι.
Καὶ θέα μοι τῆς δυνάμεως τοῦ Θεοῦ τὴν ὑπερβολὴν μεθ' ὅσης ταχύτητος τὰ τῆς νίκης γεγένηται.
Ἐπέπεσε γὰρ αὐτοῖς φησὶ τὴν νύκτα αὐτὸς καὶ οἱ παῖδες αὐτοῦ καὶ ἐπάταξεν αὐτοὺς καὶ ἐδίωξεν αὐτούς.
Ἡ γὰρ ἄνωθεν χεὶρ ἦν συνεφαπτομένη καὶ συστρατηγοῦσα τοῖς γινομένοις.
Δι' ὃ οὐδὲ ὅπλων αὐτοῖς ἐδέησεν οὐδὲ μηχανημάτων ἀλλὰ μόνον φανεὶς μετὰ τῶν οἰκετῶν τοὺς μὲν ἐπάταξε τοὺς δὲ εἰς φυγὴν ὁρμῆσαι παρεσκεύασε καὶ ἑκάτερον ἐποίησε μετὰ ἀδείας ἁπάσης οὐδενὸς ὄντος τοῦ ἐνοχλοῦντος τήν τε ἵππον τοῦ βασιλέως Σοδόμων ἀπέστρεψε καὶ τὸν Λὼτ τὸν ἀδελφιδοῦν αὐτοῦ καὶ πάντα τὰ ὑπάρχοντα καὶ τὰς γυναῖκας.
Ὁρᾷς διὰ τί συνεχωρήθη τῶν ἄλλων πεφευγότων ὁ Λὼτ μόνος αἰχμάλωτος γενέσθαι Ἵνα καὶ τοῦ πατριάρχου κατάδηλος γένηται ἡ ἀρετὴ καὶ δι' αὐτὸν καὶ ἕτεροι πολλοὶ τῆς σωτηρίας ἐπιτύχωσι.
Καὶ ἐπανῄει λοιπὸν μέγα καὶ λαμπρὸν τρόπαιον ἐπαγόμενος μετὰ τοῦ Λὼτ καὶ τὴν ἵππον καὶ τὰς γυναῖκας καὶ τὰ ὑπάρχοντα ἐπιφερόμενος καὶ πᾶσι λαμπρᾷ τῇ φωνῇ κηρύττων καὶ σάλπιγγος μεγαλοφωνότερον βοῶν ὅτι οὐκ ἀνθρωπίνῃ δυνάμει οὐδὲ ἰσχύϊ σωμάτων τὴν τροπὴν εἰργάσατο καὶ τὴν νίκην ἤρατο ἀλλὰ τῆς ἄνωθεν χειρὸς πάντα ἐργαζομένης.
Εἶδες διὰ πάντων τὸν δίκαιον περιφανέστερον γινόμενον καὶ καθ' ἕκαστον καιρὸν πᾶσι δεικνύντα τὴν περὶ αὐτὸν τοῦ Θεοῦ πρόνοιαν Ὅρα αὐτὸν λοιπὸν καὶ διδάσκαλον θεοσεβείας γενέσθαι σπουδάζοντα τοῖς ἐν Σοδόμοις.
Ἐξῆλθε γὰρ φησὶν ὁ βασιλεὺς Σοδόμων εἰς συνάντησιν αὐτῷ μετὰ τὸ ἀναστρέψαι αὐτὸν ἀπὸ τῆς κοπῆς τοῦ Χοδολογομὸρ καὶ τῶν βασιλέων τῶν μετ' αὐτοῦ.
Σκόπει πόσον ἐστὶν ἡ ἀρετὴ καὶ τὸ τῆς παρὰ τοῦ Θεοῦ συμμαχίας ἀπολαύειν.
Ὁ βασιλεὺς τῷ ξένῳ τῷ πρεσβύτῃ εἰς συνάντησιν ἔξεισι καὶ πᾶσαν ἀπονέμει τιμήν.
Ἐμάνθανε γὰρ ὡς οὐδὲν αὐτῷ τῆς βασιλείας ὄφελος τῆς ἄνωθεν συμμαχίας ἠρημωμένῳ καὶ ὡς οὐδὲν ἂν γένοιτο δυνατώτερον τοῦ ὑπὸ τῆς τοῦ Θεοῦ χειρὸς βοηθουμένου.
Καὶ Μελχισεδὲκ φησὶ βασιλεὺς Σαλὴμ ἐξήνεγκεν ἄρτους καὶ οἶνον ἦν δὲ ἱερεὺς τοῦ Θεοῦ τοῦ ὑψίστου.
Τί βούλεται ἡμῖν αὕτη ἡ παρατήρησις Βασιλεὺς Σαλὴμ καὶ Ἱερεὺς τοῦ Θεοῦ τοῦ ὑψίστου Βασιλεὺς μὲν ἦν φησὶ τῆς Σαλήμ.
Τοῦτον γὰρ καὶ ὁ μακάριος Παῦλος πρὸς τοὺς ἐξ Ἑβραίων πεπιστευκότας ἐπιστέλλων εἰς μέσον παράγων καὶ τὸ ὄνομα αὐτοῦ περιστρέφων καὶ πόλιν ὁμοῦ ἑρμηνεύει τοῦ ὀνόματος τὴν σημασίαν καὶ ἐτυμολογίᾳ τινὶ κέχρηται λέγων Μελχισεδὲκ βασιλεὺς δικαιοσύνης.
Καὶ γὰρ κατὰ τὴν Ἑβραϊκὴν γλῶτταν τὸ μὲν Μελχὶ βασιλείαν σημαίνει τὸ δὲ Σεδὲκ δικαιοσύνην.
Εἶτα καὶ εἰς τὸ ὄνομα τῆς πόλεως ἐλθών φησι Βασιλεὺς εἰρήνης τὸ γὰρ Σαλὴμ εἰρήνην ἐμφαίνει.
Ἱερεὺς δὲ ἦν ἴσως αὐτοχειροτόνητος οὕτω γὰρ ἦσαν τότε οἱ ἱερεῖς ἤτοι οὖν διὰ τὸ τῇ ἡλικίᾳ προβῆναι οἱ προσήκοντες αὐτῷ ἀπονενεμήκασι τὴν τιμήν ἢ καὶ αὐτὸς ἱερατεύειν ἐπετήδευσε καθάπερ ὁ Νῶε καθάπερ ὁ Ἄβελ καθάπερ ὁ Ἀβραὰμ ἡνίκα τὰς θυσίας προσῆγον.
Ἄλλως δὲ καὶ τύπος ἔμελλεν εἶναι τοῦ Χριστοῦ.
Διὰ τοῦτο καὶ Παῦλος οὕτως αὐτὸν ἐκλαμβάνει λέγων Ἀπάτωρ ἀμήτωρ ἀγενεαλόγητος μήτε ἀρχὴν ἔχων ἡμερῶν μήτε ζωῆς τέλος ἀφωμοιωμένος δὲ τῷ Υἱῷ τοῦ Θεοῦ μένει ἱερεὺς εἰς τὸ διηνεκές.
Καὶ πῶς φησὶν οἷόν τε ἄνθρωπον ὄντα ἀπάτορα εἶναι καὶ ἀμήτορα καὶ μήτε ἀρχὴν ἡμερῶν ἔχειν μήτε ζωῆς τέλος Ἤκουσας ὅτι τύπος ἦν μὴ τοίνυν ξενίζου μηδὲ πάντα ἀπαίτει ἐν τῷ τύπῳ.
Οὐδὲ γὰρ ἂν εἴη τύπος εἰ μέλλοι πάντα ἔχειν τὰ τῇ ἀληθείᾳ συμβαίνοντα.
Τί οὖν ἐστι τὸ εἰρημένον ὥσπερ οὗτος φησὶ διὰ τὸ μὴ μνημονευθῆναι τοὺς γεγεννηκότας αὐτὸν ἀπάτωρ λέγεται καὶ ἀμήτωρ καὶ διὰ τὸ μὴ γενεαλογηθῆναι ἀγενεαλόγητος οὕτω καὶ ὁ Χριστὸς διὰ τὸ μὴ ἐσχηκέναι μήτε ἐν οὐρανοῖς μητέρα μήτε ἐπὶ τῆς γῆς πατέρα ἀγενεαλόγητος λέγεται καὶ ἔστι.
Καὶ ὅρα διὰ τῆς εἰς τὸν πατριάρχην τιμῆς ὅπως μυστήριόν τι ἡμῖν δι' αὐτῆς αἰνίττεται.
Ἐξήνεγκε γὰρ ἄρτους καὶ οἶνον.
Ὁρῶν τὸν τύπον νόει μοι τὴν ἀλήθειαν καὶ θαύμαζε τῆς θείας Γραφῆς τὴν δύναμιν πῶς ἄνωθεν καὶ ἐκ προοιμίων τὰ μέλλοντα ἔσεσθαι προεμήνυε.
Καὶ εὐλόγησε φησὶ τὸν Ἀβραὰμ καὶ εἶπεν Εὐλογητὸς Ἀβραὰμ τῷ Θεῷ τῷ ὑψίστῳ ὃς ἔκτισε τὸν οὐρανὸν καὶ τὴν γῆν.
Καὶ εὐλογητὸς ὁ Θεὸς ὁ ὕψιστος ὃς παρέδωκε τοὺς ἐχθρούς σου ὑποχειρίους σοι.
Οὐ μόνον αὐτὸν εὐλόγησεν ἀλλὰ καὶ τὸν Θεὸν ἐδόξασεν.
Εἰπὼν γὰρ Εὐλογητὸς Ἄβραμ τῷ Θεῷ τῷ ὑψίστῳ ὃς ἔκτισε τὸν οὐρανὸν καὶ τὴν γῆν καὶ ἀπὸ τῶν δημιουργημάτων τοῦ Θεοῦ τὴν δύναμιν ἡμῖν ἀνέφηνεν.
Εἰ γὰρ αὐτός ἐστι Θεὸς ὁ τὸν οὐρανὸν καὶ τὴν γῆν παραγαγὼν οἱ ὑπὸ τῶν ἀνθρώπων θεραπευόμενοι οὐκ ἂν εἶεν θεοί Θεοὶ γὰρ φησὶν οἳ τὸν οὐρανὸν καὶ τὴν γῆν οὐκ ἐποίησαν ἀπολέσθωσαν.
Εὐλογητὸς φησὶν ὁ Θεὸς ὃς παρέδωκε τοὺς ἐχθρούς σου ὑποχειρίους σοι.
Θέα μοι πῶς οὐ μόνον τὸν δίκαιον ἀνακηρύττει ἀλλὰ καὶ τοῦ Θεοῦ τὴν συμμαχίαν ἐπιγινώσκει.
Οὐδὲ γὰρ ἄνευ τῆς ἐκεῖθεν ῥοπῆς ἠδυνήθη τῶν τοσαύτην δυναστείαν περιβεβλημένων περιγενέσθαι.
Ὃς παρέδωκε φησὶ τοὺς ἐχθρούς σου αὐτός ἐστιν ὁ τὸ πᾶν ἐργασάμενος αὐτός ἐστιν ὁ τοὺς ἰσχυροὺς ἀσθενεῖς καταστήσας αὐτός ἐστιν ὁ διὰ τῶν ἀόπλων τοὺς ὡπλισμένους κατενεγκών ἐκεῖθέν ἐστιν ἡ ῥοπὴ ἡ τοσαύτην σοι τὴν δύναμιν παρασχομένη.
Ὃς παρέδωκε φησὶ τοὺς ἐχθρούς σου ὑποχειρίους σοι.
Ὁρᾷς πῶς δείκνυσιν αὐτοῦ τὴν ὁμόνοιαν καὶ τὴν φιλοστοργίαν τὴν περὶ τὸν Λὼτ καὶ πῶς ἐμφαίνει ὅτι καὶ ὁ Ἀβραὰμ οἰκείους αὐτοὺς ἐχθροὺς ἡγεῖτο διὰ τὰ εἰς τὸν ἀδελφιδοῦν γεγενημένα Καὶ ἔδωκεν αὐτῷ φησὶ δεκάτην ἀπὸ πάντων.
Τοῦτο καὶ Παῦλός φησι Θεωρεῖτε δὲ πηλίκος οὗτος ᾧ καὶ δεκάτην Ἀβραὰμ ἔδωκεν ἐκ τῶν ἀκροθινίων ὁ πατριάρχης δηλονότι ἐκ τῶν λαφύρων ὧν ἐπήγετο ἠμείψατο τὸν Μελχισεδὲκ καὶ δεκάτην αὐτῷ ἀφώρισεν ἀπὸ πάντων ὧν ἐπεφέρετο ἐντεῦθεν ἤδη διδάσκαλος ἅπασι γενόμενος πολλὴν ἐπιδείκνυσθαι εὐγνωμοσύνην καὶ τὰς ἀπαρχὰς προσάγειν τῶν παρὰ τοῦ Θεοῦ ἡμῖν παρασχεθέντων.
Εἶτα ἐκπλαγεὶς τοῦ πατριάρχου τὴν μεγαλοψυχίαν ὁ βασιλεὺς Σοδόμων φησὶ πρὸς αὐτόν Δός μοι τοὺς ἄνδρας τὴν δὲ ἵππον λάβε σεαυτῷ.
Καλὴ τοῦ βασιλέως ἡ εὐγνωμοσύνη ἀλλ' ὅρα τοῦ δικαίου τὴν φιλοσοφίαν.
Εἶπε δὲ Ἄβραμ πρὸς τὸν βασιλέα Σοδόμων Ἐκτενῶ τὴν χεῖρά μου πρὸς τὸν Θεὸν τὸν ὕψιστον ὃς ἐποίησε τὸν οὐρανὸν καὶ τὴν γῆν εἰ ἀπὸ σπαρτίου ἕως σφαιρωτῆρος ὑποδήματος λήψομαι ἀπὸ πάντων τῶν σῶν ἵνα μὴ εἴπῃς ὅτι Ἐγὼ πεπλούτικα τὸν Ἄβραμ.
Πολλὴ τοῦ πατριάρχου ἡ περὶ τὰ χρήματα ὑπεροψία.
Καὶ τίνος ἕνεκεν μεθ' ὅρκου τὴν ἀπαγόρευσιν ποιεῖται καί φησιν Ἐκτενῶ τὴν χεῖρά μου πρὸς τὸν Θεὸν τὸν ὕψιστον ὃς ἔκτισε τὸν οὐρανὸν καὶ τὴν γῆν Ϛʹ.
Ἀμφότερα βούλεται παιδεῦσαι τὸν τῶν Σοδόμων βασιλέα καὶ ὅτι κρείττων ἐστὶ τῶν παρ' αὐτοῦ δεδομένων καὶ πολλὴν ἐπιδείκνυται τὴν φιλοσοφίαν καὶ θεοσεβείας αὐτῷ διδάσκαλος γενέσθαι σπουδάζει μονονουχὶ διδάσκων αὐτὸν ὅτι ἐκεῖνόν σοι παρέχω μάρτυρα ὅτι οὐδὲν τῶν παρὰ σοῦ λήψομαι τὸν ἁπάντων δημιουργὸν ἵνα εἰδέναι ἔχοις τὸν ἐπὶ πάντων Θεὸν καὶ μὴ νομίσῃς εἶναι θεοὺς τὰ ὑπὸ χειρῶν ἀνθρώπων κατασκευαζόμενα.
Οὗτος γὰρ ὁ οὐρανοῦ καὶ γῆς ποιητὴς αὐτὸς καὶ τὸν πόλεμον τοῦτον ἐτροπώσατο καὶ τῆς νίκης αἴτιος κατέστη.
Μὴ τοίνυν προσδοκήσῃς ἐμὲ ἀνέξεσθαί τι λαβεῖν τῶν παρὰ σοῦ διδομένων.
Οὐδὲ γὰρ ἐπὶ μισθῷ τὴν ἐκδικίαν ἐποιησάμην ἀλλὰ πρότερον μὲν διὰ τὴν περὶ τὸν ἀδελφιδοῦν φιλοστοργίαν ἔπειτα δὲ καὶ δι' αὐτὴν τοῦ δικαίου τὴν φύσιν ὥστε τοὺς ἀδίκως ἀπηγμένους ἐξαρπάσαι τῶν βαρβαρικῶν χειρῶν.
Εἰ ἀπὸ σπαρτίου φησὶν ἕως σφαιρωτῆρος λήψομαι ἀπὸ πάντων τῶν σῶν τοῦτ' ἔστιν οὐδὲ τὸ τυχὸν οὐδὲ τὸ εὐτελὲς οὐδὲ τὸ εὐκαταφρόνητον νομιζόμενον.
Καὶ γὰρ σφαιρωτῆρα εἰώθασι λέγειν τὸ ἄκρον τοῦ ὑποδήματος τὸ εἰς ὀξὺ λῆγον τοιούτοις γὰρ ἔθος ἔχουσι κεχρῆσθαι οἱ βάρβαροι.
Εἶτα καὶ τὴν αἰτίαν τῆς παραιτήσεώς φησιν Ἵνα μὴ εἴπῃς Ἐγὼ πεπλούτικα τὸν Ἄβραμ.
Ἔχω τὸν χορηγὸν τῶν μυρίων ἀγαθῶν πολλῆς ἀπολαύω τῆς ἄνωθεν ῥοπῆς οὐ δέομαι τοῦ παρὰ σοῦ πλούτου οὐ χρῄζω ἀνθρωπίνης εὐπορίας ἀρκοῦμαι τῇ παρὰ τοῦ Θεοῦ εἰς ἐμὲ φιλοτιμίᾳ οἶδα αὐτοῦ τὸ δαψιλὲς τῶν δωρεῶν.
Τῶν μικρῶν καὶ εὐτελῶν παραχωρήσας τῷ Λὼτ μεγάλων καὶ ἀποῤῥήτων ἠξιώθην ὑποσχέσεων καὶ νῦν μείζονα πλοῦτον ἑαυτῷ πραγματευόμενος καὶ πλείονα παρ' αὐτοῦ εὔνοιαν ἐπισπώμενος τὸν παρὰ σοῦ πλοῦτον οὐ προσίεμαι.
Διὰ τοῦτο δὲ ὡς οἶμαι καὶ τὸν ὅρκον προσέθηκε καὶ εἶπεν Ἐκτενῶ τὴν χεῖρά μου πρὸς τὸν Θεὸν τὸν ὕψιστον ἵνα μὴ νομίσῃ ἁπλῶς αὐτὸν σχηματίζεσθαι οἷα συμβαίνειν εἰκός ἀλλ' ἵνα μάθῃ ὅτι τοῦτο αὐτῷ δέδοκται τὸ μηδὲ τὸ τυχὸν ἐκεῖθεν νοσφίσασθαι.
Καὶ ἐπλήρου τὸ παράγγελμα ἐκεῖνο τὸ παρὰ τοῦ Χριστοῦ τοῖς μαθηταῖς εἰρημένον Δωρεὰν ἐλάβετε δωρεὰν δότε.
Μὴ γὰρ ἐγώ τι πλεῖον φησὶν εἰσήνεγκα εἰς τὴν τοῦ πολέμου ὑπόθεσιν ἢ μόνον τὴν γνώμην καὶ τὴν προθυμίαν Τὴν δὲ νίκην καὶ τὸ τρόπαιον καὶ τὰ ἄλλα πάντα αὐτὸς εἰργάσατο τῇ ἀοράτῳ δυνάμει.
Εἶτα ἵνα μὴ νομίσῃ ὁ βασιλεὺς ὅτι δι' ὑπεροψίαν καὶ καταφρόνησιν οὐ προσίεται τὰ παρ' αὐτοῦ διδόμενα δεικνὺς αὐτοῦ καὶ ἐν τούτῳ τὸ ἥμερον καὶ τῆς γνώμης τὸ φιλόσοφον φησίν οὐ λήψομαι Πλὴν ὧν ἔφαγον οἱ νεανίσκοι καὶ τῆς μερίδος τῶν ἀνδρῶν τῶν συμπορευθέντων μετ' ἐμοῦ Ἐσχὼλ Αὐνᾶν Μαμβρῆ οὗτοι λήψονται μερίδα.
Τούτοις φησὶ συγχωρήσω λαβεῖν τινα μερίδα ἐπειδὴ πολλῆς φιλίας τεκμήρια ἐπεδείξαντο.
Οὗτοι γὰρ φησὶ συνωμόται τῷ Ἄβραμ τοῦτ' ἔστιν εἰς φιλίαν συνημμένοι καὶ τοῦτο δείκνυσι τὸ ἑλέσθαι αὐτοὺς κοινωνῆσαι αὐτῷ τῶν κινδύνων.
Διὰ τοῦτο καὶ αὐτὸς ἀμειβόμενος αὐτοὺς παρασκευάζει μερίδα τινὰ λαβεῖν καὶ ἐν τούτῳ πάλιν τὸν ἀποστολικὸν νόμον πληρῶν τὸν λέγοντα Ἄξιος ὁ ἐργάτης τῆς τροφῆς αὐτοῦ ἐστιν.
Οὐδὲ γάρ τι πλέον τῆς χρείας αὐτοὺς λαβεῖν ἀφίησι Πλὴν γὰρ φησὶν ὧν ἔφαγον οἱ νεανίσκοι καὶ τῆς μερίδος τῶν συμπορευθέντων μετ' ἐμοῦ Ἐσχὼλ Αὐνᾶν Μαμβρῆ οὗτοι λήψοντα μερίδα.
Ἴδετε τῆς ἀρετῆς τοῦ πατριάρχου τὴν ἀκρίβειαν πῶς καὶ τὴν φιλοσοφίαν ἐπεδείξατο τὴν περὶ τὴν ὑπεροψίαν τῶν χρημάτων καὶ τὴν ταπεινοφροσύνην καὶ πάντα ποιεῖ ὥστε μὴ δόξαι ἀλαζονείᾳ τινὶ καὶ καταφρονήσει τοῦτο πεποιηκέναι καὶ διὰ τοῦτο μέγα φρονεῖν ἐπὶ τῇ νίκῃ τῇ γεγενημένῃ ζʹ.
Τοῦτον δὴ καὶ ἡμεῖς μιμώμεθα παρακαλῶ καὶ σπουδάζωμεν ἀλήπτους ἑαυτοὺς φυλάττειν καὶ μήτε προφάσει τῆς ἀρετῆς ἀπονοίας ἑαυτοῖς περιτιθέναι δόξαν μηδὲ προφάσει ταπεινοφροσύνης τῆς ἀρετῆς καταμελεῖν ἀλλὰ πανταχοῦ τὸ μέτρον διασώζειν καὶ τοῖς κατορθώμασι τοῖς ὑφ' ὑμῶν γινομένοις καθάπερ θεμέλιόν τινα καὶ ὑποβάθραν τὴν ταπεινοφροσύνην ὑποτιθέναι ἵνα μετὰ ἀσφαλείας ἡμῖν οἰκοδομῆται τὰ τῆς ἀρετῆς.
Τοῦτο γὰρ ἀρετὴ ὅταν ἔχῃ ταύτην συνεζευγμένην.
Ὁ γὰρ τοῦτον μετὰ ἀσφαλείας τὸν θεμέλιον καταβαλὼν δυνήσεται πρὸς ὅσον βούλεται ὕψος ἐγεῖραι τὴν οἰκοδομήν.
Αὕτη μεγίστη ἀσφάλεια αὕτη τεῖχος ἀῤῥαγὲς αὕτη πύργος ἀκαταμάχητος αὕτη πᾶσαν συσφίγγει τὴν οἰκοδομὴν οὐκ ἀφιεῖσα οὔτε ὑπὸ ἀνέμων σφοδρότητος οὔτε ὑπὸ τῆς τῶν ὄμβρων φορᾶς οὔτε ὑπὸ τῆς τῶν πνευμάτων βίας αὐτὴν καταπεσεῖν ἀλλ' ἀνωτέραν καθίστησι πάσης ἐπιβουλῆς καὶ καθάπερ ἐξ ἀδάμαντός τινος κατεσκευασμένην οὕτως αὐτὴν ἀχείρωτον ἐργάζεται καὶ μεγάλας ἡμῖν ἀμοιβὰς παρὰ τῆς τοῦ φιλανθρώπου Θεοῦ δωρεᾶς ἐφέλκεται δι' ἧς πατριάρχης τοσούτων τῶν ἐπαγγελιῶν τοῦ Θεοῦ τὸ μέγεθος ἐδέξατο.
Εἴσεσθε γὰρ τοῦ Θεοῦ ἐπιτρέποντος καὶ ἐκ τῆς ἀκολουθίας τῶν ἑξῆς μελλόντων ῥηθήσεσθαι πῶς καὶ νῦν ὑπεριδὼν τῶν παρὰ τοῦ βασιλέως Σοδόμων αὐτῷ διδομένων μεγάλων καὶ ἀφάτων ἠξιώθη τῶν τοῦ Θεοῦ δωρεῶν.
Διὰ ταύτης οὐκ αὐτὸς μόνος ἀλλὰ καὶ τῶν ἄλλων δικαίων ἕκαστος εὐδοκίμησε.
Καὶ τοῦτο ὅσοι φιλόπονοι περὶ τὴν ἀνάγνωσιν τῶν θείων Γραφῶν ἐστε δυνήσεσθε καταμαθεῖν πανταχοῦ γινόμενον.
Ὁ γὰρ φιλάνθρωπος ἡμῶν Δεσπότης ὅταν ἴδῃ ὑπερορῶντας ἡμᾶς τῶν παρόντων μετὰ δαψιλείας καὶ ταῦτα παρέχει καὶ τῶν μελλόντων ἡμῖν ἀγαθῶν τὴν ἀπόλαυσιν ταμιεύεται.
Καὶ τοῦτο καὶ ἐπὶ χρημάτων καὶ ἐπὶ τῆς δόξης τοῦ παρόντος βίου καὶ ἐπὶ πάντων τῶν ἐπικήρων πραγμάτων ἐστὶν ἰδεῖν γινόμενον.
Καταφρονῶμεν τοίνυν τοῦ παρόντος πλούτου ἵνα τὸν ἀληθῆ πλοῦτον εὑρεῖν δυνηθῶμεν ὑπερίδωμεν τῆς κενῆς ταύτης δόξης ἵνα τῆς ἀληθοῦς ἐκείνης καὶ βεβαίας ἀπολαύσωμεν καταγελάσωμεν τῆς παρούσης εὐημερίας ἵνα τῶν ἀποῤῥήτων ἐκείνων ἀγαθῶν ἐπιτύχωμεν μηδὲν ἡγώμεθα τὰ παρόντα ἵνα πρὸς τὸν τῶν μελλόντων πόθον διεγερθῆναι δυνηθῶμεν.
Οὐδὲ γὰρ οἷόν τε τὸν τοῖς παροῦσι προσηλωμένον ἐκείνων τῶν ἀποῤῥήτων ἀγαθῶν τὸν πόθον καταδέξασθαί ποτε καθάπερ λήμης τινὸς τοῖς ὀφθαλμοῖς τοῦ σώματος ἐπικειμένης οὕτω τῆς τῶν παρόντων ἐπιθυμίας σκοτούσης τὸν λογισμὸν καὶ οὐκ ἀφιείσης συνιδεῖν τι τῶν δεόντων.
Οὐδ' αὖ πάλιν δυνατὸν τὸν περὶ ἐκεῖνα τὰ ἀκίνητα καὶ βέβαια ἀγαθὰ τὸν πόθον ἔχοντα.
τούτων τῶν ἐπικήρων καὶ πρὶν ἢ φανῆναι ἀφιπταμένων καὶ μαραινομένων ἐπιθυμίαν τινὰ λαβεῖν.
Ὁ γὰρ τρωθεὶς τῷ πρὸς τὸν Θεὸν πόθῳ καὶ τὴν τῶν μελλόντων ἐπιθυμίαν κτησάμενος ἑτέροις ὀφθαλμοῖς ὁρᾷ τῶν παρόντων τὴν κατάστασιν καὶ οἶδεν ὅτι σχῆμα ἅπας ὁ παρὼν βίος καὶ ἀπάτη καὶ ὀνειράτων οὐδὲν διενήνοχε.
Διὰ τοῦτο καὶ ὁ μακάριος Παῦλος ἔλεγε γράφων Παράγει γὰρ τὸ σχῆμα τοῦ κόσμου τούτου δεικνὺς ὅτι ἕκαστον τῶν ἀνθρωπίνων ἐν σχήματι μόνον ἐστὶ καὶ καθάπερ σκιὰ καὶ ὄναρ παρατρέχει οὐδὲν ἀληθὲς οὐδὲν βέβαιον ἔχον.
Πῶς οὖν οὐκ ἂν εἴη παιδικῆς διανοίας περὶ τὰς σκιὰς ἐπτοῆσθαι καὶ ἐπὶ ὀνείρασι μέγα φρονεῖν καὶ τούτοις προστετηκέναι τοῖς μικρὸν ὕστερον παρερχομένοις Παράγει γὰρ φησὶ τὸ σχῆμα τοῦ κόσμου τούτου.
Ὅταν ἀκούσῃς ὅτι Παράγει τί λοιπὸν πλέον ζητεῖς ὅταν ἀκούσῃς ὅτι σχῆμα μόνον ἐστὶ πάντα τὰ ἀνθρώπινα ἀληθείας ἔρημα τυγχάνοντα τίνος ἕνεκεν ἑκὼν τὴν ἀπάτην ὑπομένεις καὶ οὐκ ἐννοῶν τὸ εὐμετάβλητον τὸ ἀβέβαιον ταῦτα μὲν παρατρέχεις περὶ ἐκεῖνα δὲ τὴν ἐπιθυμίαν μετάγεις τὰ διαιωνίζοντα τὰ ἀκίνητα τὰ βέβαια τὰ μεταβολὴν οὐκ ἐπιδεχόμενα ηʹ.
Ἵνα γὰρ μάθῃς τὴν σύνεσιν τοῦ διδασκάλου τῆς οἰκουμένης ὅρα αὐτὸν ἀλλαχοῦ πάλιν βουλόμενον δεῖξαι πάντων τῶν ἐν τῷ παρόντι βίῳ φαιδρῶν τὸ οὐδαμινὸν οἵᾳ λέξει ἐχρήσατο εἰπών Τὰ γὰρ βλεπόμενα κἂν τὴν τοῦ πλούτου περιουσίαν εἴπῃς κἂν τὴν δόξαν κἂν τὴν περιφάνειαν καὶ τὴν ἀρχὴν καὶ τὴν δυναστείαν κἂν αὐτὴν τὴν βασιλείαν καὶ τὸν τὸ διάδημα περικείμενον καὶ τὸν θρόνον τὸν ἀνωτάτω πάντα ταῦτα τὰ βλεπόμενα πρόσκαιρα ἐν βραχεῖ χρόνῳ τὴν διαμονὴν ἐπιδεικνύμενα οὐ μέχρι πολλοῦ τὴν ἀπόλαυσιν ἡμῖν ἐμπαρέχοντα.
Τίνα οὖν ἡμᾶς βούλει ἐπιζητεῖν εἰ πάντα ταῦτα τὰ βλεπόμενα πρόσκαιρα τυγχάνει Ἐκεῖνα φησὶ τὰ μὴ βλεπόμενα μὴ ταῦτα τὰ βλεπόμενα ἀλλ' ἐκεῖνα ἅπερ τούτοις τοῖς ὀφθαλμοῖς τοῖς σωματικοῖς οὐχ ὁρᾶται.
Καὶ τίς ἂν φησὶ τοῦτο συμβουλεύσειεν ὥστε τὰ ὁρώμενα παρατρέχειν καὶ τὰ μὴ ὁρώμενα ἐπιζητεῖν Αὐτὴ φησὶ διδασκέτω ὑμᾶς τῶν πραγμάτων ἡ φύσις ὅτι ταῦτα μὲν εἰ καὶ ὁρᾶται ἀλλὰ ταχέως παραῤῥεῖ ἐκεῖνα δὲ εἰ καὶ μὴ νῦν ὁρᾷν δυνάμεθα ἀλλ' αἰώνια τυγχάνει καὶ διηνεκῆ τὴν διαμονὴν ἔχει πέρας οὐκ ἐπίσταται τέλος οὐκ ἐπιδέχεται μεταβολὴν οὐκ οἶδε πάγια μένει καὶ ἀκίνητα.
Τάχα λοιπὸν καὶ ἐπαχθὴς εἶναι δοκῶ καθ' ἑκάστην ἡμέραν μάτην συμβουλεύων ἀλλὰ τί πάθω Πολλὴ τῆς κακίας ἡ λύμη πολλὴ τῶν χρημάτων ἡ τυραννὶς πολλὴ ἡ σπάνις τῆς ἀρετῆς.
Διὰ τοῦτο βούλομαι κἂν τῇ συνεχείᾳ τῆς παραινέσεως περιγενέσθαι τῆς νόσου καὶ πρὸς τελείαν ὑγίειαν ἀγαγεῖν τοὺς ἐνταῦθα συνιόντας.
Διὰ γὰρ τοῦτο καὶ τῶν Γραφῶν τὰς ἐξηγήσεις ποιεῖσθαι σπουδάζομεν καὶ τῶν δικαίων τὰς ἀρετὰς εἰς τὸ μέσον παράγομεν καὶ τὰ αὐτὰ ἐνηχεῖν οὐ παραιτούμεθα ἵνα διὰ πάντων ἐναγαγεῖν ὑμᾶς δυνηθῶμεν εἰς τὸν τῶν δικαίων ζῆλον.
Καὶ ὀψὲ γοῦν ποτε τῆς οἰκείας σωτηρίας πρόνοιαν ποιησώμεθα καὶ τῷ καιρῷ τῷ δεδομένῳ ἡμῖν εἰς προθεσμίαν ζωῆς δεόντως χρησώμεθα καὶ ὡς ἔτι καιρὸς πρὸς μετάνοιαν καὶ διόρθωσιν τῶν ἐπταισμένων ἐπειχθῶμεν καὶ τῇ τῶν χρημάτων περιουσίᾳ εἰς ὠφέλειαν τῶν ἡμετέρων ψυχῶν ἀποχρησώμεθα καὶ τὰ περιττὰ τοῖς δεομένοις ἀναλίσκωμεν.
Τίνος γὰρ ἕνεκεν εἰπέ μοι συγχωρεῖς ὑπὸ τοῦ ἰοῦ καὶ τὸ ἀργύριον καὶ τὸ χρυσίον καταναλίσκεσθαι δέον εἰς τὰς τῶν πενήτων γαστέρας αὐτὸ κενοῦν ἵνα εἰς ἀσφαλὲς αὐτὸ ταμεῖον ἀποθέμενος ἐν καιρῷ τῷ δέοντι ὅτε μάλιστα χρῄζεις τῆς ἀπ' αὐτοῦ παραμυθίας ἀπολαύσῃς τῆς ἐντεῦθεν βοηθείας καὶ οἱ ἐνταῦθα τραφέντες ὑπὸ σοῦ κατ' ἐκείνην τὴν ἡμέραν τὰς θύρας σοι τῆς παῤῥησίας ἀνοίξωσι καὶ δέξωνταί σε εἰς τὰς αἰωνίους αὐτῶν σκηνάς Ἀλλὰ μηδὲ τὰ ἱμάτια ἐῶμεν σητόβρωτα γενέσθαι καὶ εἰκῆ ἐν τοῖς κιβωτίοις κατασήπεσθαι τοσούτων ὄντων τῶν δεομένων καὶ γυμνῶν περιιόντων ἀλλὰ προτιμῶμεν τῶν σητῶν γυμνητεύοντα τὸν Χριστὸν καὶ ἐνδύωμεν τὸν δι' ἡμᾶς καὶ τὴν σωτηρίαν τὴν ἡμετέραν γυμνὸν περιιόντα ἵνα ἡμεῖς καταξιωθέντες αὐτὸν ἐνδῦσαι ἀκούσωμεν κατὰ τὴν ἡμέραν ἐκείνην Γυμνὸς ἤμην καὶ περιεβάλετέ με.
Μὴ γὰρ φορτικά ἐστι τὰ ἐπιτάγματα μὴ γὰρ ὑπέρογκα Τὰ ἀπολλύμενα φησὶ τὰ σηπόμενα τὰ εἰκῆ καὶ μάτην δαπανώμενα ταῦτα χρησίμως διανεμηθῆναι σπούδασον ἵνα καὶ τὴν ἐκ τῆς ζημίας βλάβην διαφύγῃς καὶ τὸ ἀπ' αὐτῶν κέρδος μέγιστον ἑαυτῷ προξενήσῃς.
Πολλῆς γὰρ καὶ ὑπερβαλλούσης ἀπανθρωπίας μετὰ τοσαύτην ἀπόλαυσιν κιβωτίοις καὶ τοίχοις ἐναποκλείειν τὰ περιττὰ καὶ μὴ ἀνέχεσθαι τῶν ὁμογενῶν τὴν ἔνδειαν παραμυθεῖσθαι ἀλλ' αἱρεῖσθαι μᾶλλον ὑπὸ ἰοῦ καὶ σητῶν διαφθείρεσθαι καὶ ταῖς τῶν λῃστῶν χερσὶ προκεῖσθαι καὶ τὰς ὑπὲρ τούτων εὐθύνας διδόναι ἢ δεόντως οἰκονομήσαντα τὴν ὑπὲρ τούτων ἀμοιβὴν κομίζεσθαι.
Μὴ δὴ παρακαλῶ οὕτως ἀμελῶς διατεθῶμεν περὶ τὴν σωτηρίαν τῶν ἡμετέρων ψυχῶν ἀλλὰ τὰ περιττὰ κενώσαντες τοῖς δεομένοις πολλὴν ἑαυτοῖς προαποθώμεθα τὴν παῤῥησίαν ἵνα τῶν ἀποῤῥήτων ἀγαθῶν ἀπολαῦσαι καταξιωθῶμεν χάριτι καὶ φιλανθρωπίᾳ τοῦ Κυρίου ἡμῶν Ἰησοῦ Χριστοῦ μεθ' οὗ τῷ Πατρὶ ἅμα τῷ ἁγίῳ Πνεύματι δόξα κράτος τιμὴ νῦν καὶ ἀεὶ καὶ εἰς τοὺς αἰῶνας τῶν αἰώνων.
Μετὰ δὲ τὰ ῥήματα ταῦτα ἐγενήθη ῥῆμα Κυρίου πρὸς Ἄβραμ λέγον ἐν ὁράματι τῆς νυκτός Μὴ φοβοῦ Ἄβραμ ἐγὼ ὑπερασπίζω σου ὁ μισθός σου πολὺς ἔσται σφόδρα.
Θησαυρῷ τινι προσέοικεν ἡ τῶν δικαίων ἀρετὴ πολὺν καὶ ἄφατον τὸν πλοῦτον ἔχοντι.
Καθάπερ γὰρ ἐκεῖθεν κἂν βραχύ τι μέρος λαβεῖν τις δυνηθῇ πολλὴν ἑαυτῷ τὴν εὐπορίαν κατασκευάζει οὕτω δὴ καὶ ἐπὶ τῆς ἀρετῆς τοῦ πατριάρχου εὑρήσει τις γινόμενον.
Ἰδοὺ γὰρ σχεδὸν ἐφ' ἑκάστης ἡμέρας ἐκ τῆς κατ' αὐτὸν ἱστορίας προθέντες ὑμῖν τὴν διδασκαλίαν καὶ μετὰ πολλῆς τῆς δαψιλείας τὴν ἑστίασιν ὑμῖν παρεχόμενοι οὐδέπω καὶ νῦν οὐδὲ βραχύ τι μέρος τῶν τούτῳ κατωρθωμένων ἐξειπεῖν ἠδυνήθημεν τοσαύτη ἐστὶν αὐτοῦ τῆς περιουσίας ἡ ἀρετή.
Καὶ καθάπερ ἀπὸ πηγῆς δαψιλῆ προχεούσης τὰ νάματα κἂν ἅπαντες ἀρύωνται οὐ μόνον οὐκ ἐλαττοῦσι τὰ ἐκεῖθεν προϊόντα νάματα ἀλλ' ὅσῳ ἂν πλείους ὦσιν οἱ ἐξαντλοῦντες τοσούτῳ μᾶλλον ἀναβλύζει τῶν ὑδάτων ἡ φύσις τὸ αὐτὸ δὴ καὶ ἐπὶ τοῦ θαυμασίου τούτου πατριάρχου γινόμενον ὀψόμεθα.
Πόσοι γὰρ ἐξ οὗ γέγονε μέχρι τοῦ παρόντος ἐκ τῆς πηγῆς τῶν τούτου κατορθωμάτων ἀρύονται καὶ οὐ μόνον οὐκ ἐκένωσαν τὰ νάματα ἀλλ' ἐπὶ πλεῖον ἀναβλύζει τῶν τούτου κατορθωμάτων ἡ περιουσία Ὥσπερ γὰρ σειράν τινα χρυσῆν οὕτως ἡρμοσμένην εὑρήσομεν τὴν κατ' αὐτὸν διήγησιν ἐπὶ τῆς θείας Γραφῆς κειμένην καὶ καθ' ἕκαστον καιρὸν πρότερον μὲν αὐτὸν ἐπιδεικνύμενον τὰ τῆς οἰκείας φιλοσοφίας ἑπομένην δὲ παραχρῆμα καὶ τὴν παρὰ τοῦ Θεοῦ ἀμοιβήν.
Καὶ ἵνα μάθητε ὅτι οὕτως ἔχει ἀναγκαῖον ἄνωθεν ὑμῖν μετὰ συντομίας τὰ κατ' αὐτὸ διηγήσασθαι ἵνα εἰδῆτε καὶ τοῦ δικαίου τὴν ὑπερβάλλουσαν πίστιν ἣν περὶ τὰς ὑποσχέσεις τοῦ Θεοῦ ἐπιδείκνυται καὶ τοῦ φιλανθρώπου Θεοῦ μετὰ δαψιλείας τὰς ἀμοιβὰς αὐτῷ παρεχομένου.
Ἱκανὸς γὰρ ὁ δίκαιος οὗτος ἅπαντας ἡμᾶς παιδεῦσαι πρὸς τοὺς τῆς ἀρετῆς ἀγῶνας μετὰ προθυμίας ἀποδύεσθαι θαῤῥοῦντας ταῖς ἄνωθεν ἀμοιβαῖς καὶ εἰδότας τοῦ ἡμετέρου Δεσπότου τὴν φιλοτιμίαν πάντα τὰ δυσχερῆ νομιζόμενα κατὰ τὸν παρόντα βίον μετ' εὐκολίας καταδέχεσθαι τῇ ἐλπίδι τῶν ἀντιδόσεων τρεφομένους.
Προσέχετε δὴ παρακαλῶ ὅπως ἐκ προοιμίων ἐπειδὴ τὰ παρ' ἑαυτοῦ οἴκοθεν εἰσήνεγκεν ἐκ τῆς ἐγκειμένης τῇ ἡμετέρᾳ φύσει γνώσεως οὐδένα ἔξωθεν ἐσχηκὼς διδάσκαλον ἀλλὰ καὶ ὑπὸ ἀπίστοις γονεῦσι τρεφόμενος τῆς θείας ἀπέλαυσεν ἐπιφανείας.
Ἐπειδὴ γὰρ μηδὲν κατὰ τὴν πρώτην ἡλικίαν τῇ πλάνῃ τοῦ πατρὸς κατηκολούθησεν ἀλλὰ τὴν πρὸς τὸ Θεῖον θεραπείαν ἐπεδείκνυτο καὶ τῆς ἄνωθεν ἐπισκοπῆς ταχέως ἐπέτυχεν ἔτι ἐπὶ τῆς Χαλδαίας ὤν τοῦτο γὰρ ἡμῖν σαφέστερον ἐκτίθεται ὁ μακάριος Στέφανος οὕτω λέγων Ὁ Θεὸς τῆς δόξης ὤφθη τῷ πατρὶ ἡμῶν Ἀβραὰμ ὄντι ἐν τῇ Μεσοποταμίᾳ πρὶν ἢ κατοικῆσαι αὐτὸν ἐν Χαῤῥάν.
Εἶδες πῶς ἡ ὄψις αὐτὸν ἐκεῖθεν ἀνέστησεν Εἰκὸς γὰρ ὅτι μετὰ τῆς περὶ τὸ Θεῖον θεραπείας καὶ τὴν περὶ τοὺς γεγεννηκότας αἰδῶ ἐπιδεικνύμενος καὶ εἰς πολὺ φίλτρον ἐπισπασάμενος τὸν πατέρα αὐτὸς αὐτῷ αἴτιος γέγονε τῆς ἐκεῖθεν ἐξόδου καὶ διὰ τὸν πόθον τοῦ παιδὸς ἠνέσχετο καταλιπεῖν τὴν οἰκείαν πατρίδα καὶ τὴν ἀλλοτρίαν οἰκῆσαι.
Ἀλλ' ὅρα μοι μετὰ ἀκριβείας πῶς καὶ αὐτὴ ἡ παρὰ τοῦ Θεοῦ γενομένη διὰ τὴν προλαβοῦσαν ἀρετὴν εἰς αὐτὸν ἐπίσκεψις πάλιν αὐτοῦ τὴν ἀρετὴν περιφανεστέραν ἐργάζεται.
Εἵλετο γὰρ τὴν χώραν τὴν πατρικὴν καταλιπεῖν καὶ τὴν ἀλλοτρίαν οἰκῆσαι ἵνα τὸ παρὰ τοῦ Θεοῦ προσταχθὲν εἰς ἔργον ἀγάγῃ καὶ ἕτοιμος ἦν ὡς ἐμοὶ δοκεῖ καὶ ἄνευ τῶν προσηκόντων καὶ καθ' ἑαυτὸν τὴν ἀποδημίαν στείλασθαι ἀλλ' ὅπερ ἔφθην εἰπὼν ἡ τοῦ ἀνδρὸς ἀρετὴ καὶ ἡ πολλὴ θεραπεία ἡ περὶ τοὺς τεκόντας συνοδοιπόρον γενέσθαι καὶ τὸν πατέρα παρεσκεύασεν.
Εἶτα ἐπειδὴ τὴν Χαῤῥὰν κατέλαβον ἐκεῖ τὴν σκηνὴν ἐπήξαντο.
Καὶ τελευτήσαντος τοῦ Θάῤῥα  πάλιν προστάττεται παρὰ τοῦ Θεοῦ ἐξελθεῖν ἐκεῖθεν.
Ἔξελθε γὰρ φησὶν ἐκ τῆς γῆς σου καὶ ἐκ τῆς συγγενείας σου καὶ δεῦρο εἰς τὴν γῆν ἣν ἄν σοι δείξω.
Ἐπειδὴ γὰρ μετὰ πάσης τῆς οἰκίας εἰς τὴν Χαῤῥὰν μετέστησαν διὰ τοῦτο ἐνταῦθα προστάττων αὐτῷ ἐξελθεῖν προσέθηκεν Ἐκ τῆς γῆς σου καὶ ἐκ τῆς συγγενείας σου δηλῶν αὐτῷ ὅτι αὐτὸν μόνον καθ' ἑαυτὸν βούλεται τὴν ἀποδημίαν ποιήσασθαι καὶ μήτε τὸν ἀδελφὸν τὸν Ναχὼρ λέγω μήτε ἕτερόν τινα ἐπισύρεσθαι.
Ἐκ τῆς γῆς σου δὲ ἔλεγεν ἐπειδὴ χρόνον οὐκ ὀλίγον ἐκεῖ οἰκήσαντες ὡς ἐν ἰδίᾳ λοιπὸν πατρίδι τὴν οἴκησιν ἐποιοῦντο ἐν αὐτῇ.
Καίτοι τοῦ πένθους τῶν ἑαυτοῦ γονέων ἀκμάζοντος ἔτι καὶ πολλῆς οὔσης τότε δυσχερείας τε καὶ ἀνοδίας κατὰ τὰς ἀποδημίας ἀλλ' ὅμως μετὰ πάσης προθυμίας τὸ ἐπίταγμα τὸ παρὰ τοῦ Δεσπότου ἤνυε καὶ ταῦτα οὐκ εἰδὼς ὅπου στήσεται αὐτῷ τὰ τῆς πλάνης.
Δεῦρο γὰρ φησὶν οὐκ εἰς τήνδε τὴν γῆν ἢ τήνδε ἀλλ' εἰς Ἣν ἄν σοι δείξω.
Καὶ ὅμως οὕτως ὄντος ἀορίστου τοῦ ἐπιτάγματος οὐδὲν περιεργαζόμενος τὸ προσταχθὲν εἰς ἔργον ἤγαγε καὶ τὸν ἀδελφιδοῦν δὲ ἐπήγετο καὶ διὰ τούτου τὴν οἰκείαν ἀρετὴν δεικνύς.
Ἐπειδὴ γὰρ νέον αὐτὸν προσλαβόμενος κατὰ μικρὸν μιμητὴν κατεσκεύαζε τῆς οἰκείας ἀρετῆς οὐκ ἠνέσχετο τοῦτον καταλιπεῖν ἀλλὰ κοινωνὸν αὐτὸν ἐλάμβανε τῆς ἀποδημίας.
Εἰ γὰρ ὁ πατὴρ φησὶν ἄπιστος ὢν διὰ τὸ περὶ ἐμὲ φίλτρον τὴν οἰκίαν τὴν πατρῴαν ἔνθα ἐτέχθημεν καὶ ηὐξήθημεν καταλιπεῖν κατεδέξατο καὶ ἀκολουθῆσαί μοι καὶ ἐπὶ τῆς ἀλλοτρίας τὸν βίον κατέλυσε πολλῷ δὴ μᾶλλον ἐγὼ πρὸς τὸν τοῦ ἀδελφοῦ παῖδα τὸν νέον τὸν ἐκ προοιμίων δεικνύντα ὡς κατὰ μικρὸν ἐπιδώσει πρὸς ἀρετὴν οὐκ ἂν ἀνασχοίμην ἐνταῦθα ἀφεῖναι.
Ἐπεὶ οὖν διὰ πάντων δεικνὺς αὐτοῦ τὸ φιλόθεον καὶ ταύτην ἐποιήσατο τὴν ἀποδημίαν ἡνίκα κατέλαβε τὴν Παλαιστίνην καὶ τῶν ὅρων ἐπέβη τῶν Χαναναίων ὀφθεὶς αὐτῷ ὁ Θεὸς καὶ νευρῶσαι αὐτοῦ βουλόμενος τὴν προθυμίαν καὶ χεῖρα ὀρέξαι φησὶ πρὸς αὐτόν Τῷ σπέρματί σου δώσω τὴν γῆν ταύτην.
Ὅπερ ἐπεθύμει καὶ ἐπόθει παίδων λέγω τὴν διαδοχὴν τοῦτο αὐτῷ εὐθέως ὑπισχνεῖται ἀμοιβὴν αὐτῷ τῶν τοσούτων πόνων διδούς.
Ἐπειδὴ γὰρ ἀπὸ τῆς φύσεως ἀπεστέρητο καὶ ἡ ἡλικία λοιπὸν ἀπαγορεύειν ἔπειθε τῇ ὑποσχέσει διανίστησι τὸν ἀθλητὴν καὶ προθυμότερον ἀπεργάζεται καὶ νεάζειν αὐτὸν κατασκευάζει πρὸς τοὺς ἑξῆς ἀγῶνας.
Ὅρα τοίνυν μετὰ τὴν ὑπόσχεσιν ταύτην ἑτέραν πάλιν τὴν ἄθλησιν τὸν δίκαιον τοῦτον δεχόμενον.
Λιμοῦ γὰρ καταλαβόντος καὶ πολλῆς οὔσης τῆς στενοχωρίας ἐν τῇ Χαναναίᾳ ἐπὶ τὴν Αἴγυπτον ἔσπευδε καὶ λιμοῦ παραμυθίαν εὑρεῖν βουλόμενος μείζοσι περιέβαλεν ἑαυτὸν κινδύνοις.
Ἡ γὰρ εὐμορφία τῆς γυναικὸς καὶ τὸ κάλλος τῆς Σάρας μονονουχὶ τὸν θάνατον αὐτῷ πρὸ τῶν ὀφθαλμῶν ἐδείκνυ.
Διὸ καὶ πλησίον γενόμενος τῆς εἰς Αἴγυπτον εἰσόδου φησὶ πρὸς αὐτὴν Γινώσκω ὅτι εὐπρόσωπος εἶ οἶδά σου τοῦ κάλλους τὴν ὥραν καὶ δέδοικα τῶν Αἰγυπτίων τὴν ἀκολασίαν.
Ἐὰν οὖν ἰδωσί σε καὶ γνῶσιν ὅτι καθάπερ γυναῖκα περιάγω σε σὲ μὲν ἴσως περιποιήσονται ὥστε εἰς ἔργον ἀγαγεῖν τῆς μανίας αὐτῶν τὸν οἶστρον ἐμὲ δὲ ἀποκτενοῦσιν ἵνα μετὰ ἀδείας αὐτοῖς ἐξῇ τὴν παρανομίαν ἐργάσασθαι οὐκ ὄντος τοῦ τὴν μοιχείαν κατάδηλον ποιεῖν δυναμένου.
Εἰπὲ οὖν ὅτι ἀδελφός σου εἰμί.
Ὅρα ἀδαμαντίνην ψυχὴν ὅρα γνώμην σιδήρου στεῤῥοτέραν οὐδὲ γὰρ παρεσάλευσεν αὐτοῦ τὸν λογισμὸν ἡ προσδοκωμένη συμφορὰ οὐδὲ ἐνενόησεν οὐδὲ εἶπε πρὸς ἑαυτόν διὰ τοῦτο τὴν οἰκείαν καταλιπὼν πατρίδα καὶ τοσαύτην ἐπιδειξάμενος ὑπακοὴν ἦλθον εἰς τὴν ἀλλοτρίαν ἵνα τούτοις περιβληθῶ τοῖς κακοῖς Οὐ πρὸ μικροῦ ὑπέσχετό μοι ὅτι Τῷ σπέρματί σου δώσω τὴν γῆν ταύτην Ἰδοὺ καὶ μοιχείας καὶ θανάτου φόβος κατασείει ἡμῶν τὴν ψυχήν.
Ἀλλ' οὐδὲν τούτων οὐδὲ ἐν διανοίᾳ λαβεῖν κατεδέξατο ἀλλ' ἑνὸς γίνεται μόνου πῶς δυνηθῇ τὸ πονηρὸν τοῦτο δρᾶμα ὑποκρινάμενος τῶν δύο τούτων κινδύνων ἐπικειμένων τὸν ἕνα γοῦν ἐκφυγεῖν.
Καὶ ἐπειδὴ καὶ αὐτὸς τὰ παρ' ἑαυτοῦ εἰσήνεγκε μετὰ ἀνδρείας τὴν συμβουλὴν ποιησάμενος καὶ ἡ γυνὴ πολλὴν τὴν περὶ τὸν ἄνδρα φιλοστοργίαν καὶ ὑπακοὴν ἐπιδεικνυμένη συνέπραξε καὶ τοῖς δόξασιν ὑπηρετήσατο καὶ ἐπειδὴ τὰ παρ' ἑαυτῶν ἀπήρτισαν καὶ ὅσον κατὰ ἀνθρωπίνην ἀκολουθίαν ἀπέγνωστο καὶ εἰς ἔργον ἐκβεβήκει σχεδὸν τὰ τῆς παρανομίας τότε πολλὴ περὶ αὐτὸν ἡ τοῦ Θεοῦ δείκνυται πρόνοια.
Οὐ μόνον γὰρ τὴν γυναῖκα ὁ Θεὸς τῆς ὕβρεως ἐξήρπασε διὰ τῆς ἀγανακτήσεως ἣν κατὰ τοῦ βασιλέως καὶ παντὸς τοῦ οἴκου αὐτοῦ ἐποιήσατο ἀλλὰ καὶ τὸν πατριάρχην μετὰ πολλῆς τῆς περιφανείας ἀπὸ τῆς Αἰγύπτου ἐπὶ τὴν Παλαιστίνην ἐπανελθεῖν πεποίηκε.
Σκόπει πῶς μεταξὺ τῶν πειρασμῶν τὴν παρ' αὐτοῦ ῥοπὴν εἰσφέρων ὁ φιλάνθρωπος Δεσπότης ἀκμάζοντα τὸν ἀθλητὴν πρὸς τοὺς ἑξῆς πάλιν ἀγῶνας ἀπεργάζεται οὐκ ἀφιεὶς ἔρημον τῆς ἑαυτοῦ βοηθείας ἀλλὰ διὰ πάντων φανερῶς οἰκονομῶν αὐτῷ δείκνυσθαι ὅτι μικρὰ εἰσφέρων αὐτὸς μεγάλων καὶ σφόδρα μεγάλων ἀξιοῦται καὶ νικώντων τὴν ἀνθρωπίνην φύσιν.
Εἶδες τοίνυν τοῦ δικαίου τὴν ὑπομονήν Ὅρα πάλιν μετὰ τὴν ἐκεῖθεν ἐπάνοδον τῆς ταπεινοφροσύνης αὐτοῦ τὸ μέγεθος καὶ τὴν ἐπιείκειαν τὴν πολλήν.
Ἐπειδὴ γὰρ ἐπανῆλθεν ἀπὸ τῆς Αἰγύπτου εὐπορίαν πολλὴν κτησάμενος  Οὐκ ἐχώρει φησὶν αὐτοὺς ἡ γῆ κατοικεῖν ἅμα ὅτι ἦν τὰ ὑπάρχοντα αὐτῶν πολλά ὅθεν καὶ μάχη συνέβη γενέσθαι μεταξὺ τῶν ποιμένων τοῦ Λὼτ καὶ τοῦ Ἄβραμ Ἀλλ' ὁ δίκαιος οὗτος δεικνὺς αὐτοῦ τὸ ἥμερον τῆς ψυχῆς καὶ τῆς φιλοσοφίας τὴν ὑπερβολὴν καλέσας τὸν Λὼτ φησὶ πρὸς αὐτόν Μὴ ἔστω μάχη ἀνὰ μέσον ἐμοῦ καὶ σοῦ καὶ τῶν ποιμένων μου καὶ τῶν ποιμένων σου ὅτι ἄνθρωποι ἀδελφοὶ ἡμεῖς ἐσμεν μονονουχὶ λέγων πρὸς αὐτόν οὐδὲν εἰρήνης ἴσον οὐδὲν φιλονεικίας βαρύτερον.
Ἵν' οὖν πᾶσαν μάχης ὑπόθεσιν ἐκποδὼν ποιησώμεθα ἑλοῦ ἣν ἂν βουληθῇς χώραν κατάλιπε δέ μοι τὴν λειπομένην ὑπὲρ τοῦ πάσης ἡμᾶς ἔριδος καὶ φιλονεικίας ἐκτὸς γενέσθαι.
Εἶδες ἀνδρὸς ἀρετήν Παρεχώρησε τῷ νέῳ τῶν πρωτείων τὴν ἐκλογὴν καὶ ἔστερξε τὴν φαυλοτάτην χώραν.
Ἀλλ' ὅρα πάλιν ἐπειδὴ τὰ παρ' ἑαυτοῦ ἐπεδείξατο πόσης ἀπολαύει τῆς ἀμοιβῆς.
Εὐθέως γὰρ τοῦ χωρισμοῦ γενομένου φησὶ πρὸς αὐτὸν ὁ Θεὸς μετὰ τὸ διαχωρισθῆναι τὸν Λώτ Ἀναβλέψας τοῖς ὀφθαλμοῖς σου ἴδε πᾶσαν τὴν γῆν ἐξ ἑκατέρου τοῦ μέρους ὅτι πᾶσαν ἣν σὺ ὁρᾷς σοὶ δώσω αὐτὴν καὶ τῷ σπέρματί σου ἕως αἰῶνος.
Σκόπει πόσης ἀξιοῦται τῆς φιλοτιμίας διὰ τὴν ταπεινοφροσύνην ἣν ἐπεδείξατο πρὸς τὸν ἀδελφιδοῦν καὶ αὐτὸς μὲν μικρῶν παραχωρήσας πολὺ μειζόνων ἠξιώθη ἐκεῖνος δὲ τοῖς πρωτείοις ἐπιπηδήσας μετ' οὐ πολὺ εἰς κινδύνους ἐνέπιπτε καὶ οὐ μόνον οὐδὲν ἀπώνατο τῆς ἐκλογῆς ἀλλὰ καὶ αἰχμάλωτος καὶ ἄοικος καὶ ἀνέστιος ἀθρόον ἐγίνετο καὶ δι' αὐτῶν τῶν πραγμάτων ἐδιδάσκετο καὶ τοῦ δικαίου τὴν ὑπερβάλλουσαν ἀρετὴν καὶ αὐτὸς ἐπαιδεύετο λοιπὸν μηδὲν τοιοῦτόν ποτε διαπράττεσθαι.
Ἐπειδὴ γὰρ τὴν ἐν Σοδόμοις οἴκησιν ἐποιήσατο ὁ Λὼτ εὐθέως πόλεμος ἀνεῤῥιπίσθη χαλεπὸς καὶ οἱ τῶν προσοικούντων ἐθνῶν βασιλεῖς ἐπιστάντες μετὰ πολλῆς τῆς δυνάμεως πᾶσαν τὴν χώραν ἄρδην ἀπώλεσαν τοὺς γίγαντας ἀνελόντες καὶ τοὺς Ἀμαληκίτας ἀπωσάμενοι καὶ τὸν τῶν Σοδόμων βασιλέα καὶ Γομόῤῥας εἰς φυγὴν τραπῆναι παρεσκεύασαν καὶ πᾶσαν κατέσχον τὴν ὀρεινὴν καὶ τὴν ἵππον τοῦ βασιλέως Σοδόμων ἀναλαβόντες καὶ τὸν Λὼτ αἰχμαλωτεύσαντες καὶ τὰς γυναῖκας μετὰ πάσης τῆς ἀποσκευῆς οὕτως ἐπανῄεσαν.
Ἀλλ' ὅρα πάλιν Θεοῦ κηδεμονίαν πολλήν.
Ὁμοῦ καὶ τὸν Λὼτ τῆς αἰχμαλωσίας ἐλευθερῶσαι βουλόμενος καὶ τὸν πατριάρχην περιφανέστερον ἐργάσασθαι διεγείρει τὸν δίκαιον πρὸς ἀντίληψιν τοῦ ἀδελφιδοῦ.
Πυθόμενος γὰρ τὸ γεγονὸς μετὰ τῶν οἰκογενῶν ὁρμήσας ἐπὶ τοὺς βασιλεῖς ἐκείνους αὐτούς τε μετὰ πολλῆς εὐκολίας ἐπάταξε καὶ τὸν Λὼτ καὶ τὰς γυναῖκας καὶ τὴν ἵππον πᾶσαν τοῦ βασιλέως ἐπανήγαγε λαμπρὰ τὰ τρόπαια ἐργασάμενος καὶ πᾶσι κατάδηλον ποιῶν τὴν περὶ αὐτὸν τοῦ Θεοῦ εὔνοιαν καὶ ὅτι οὐκ οἰκείᾳ δυνάμει τὴν τοσαύτην εἰργάσατο τροπὴν ἀλλὰ τῇ ἄνωθεν βοηθείᾳ τειχιζόμενος.
Καὶ λοιπὸν ἔσπευδε δι' αὐτῶν τῶν πραγμάτων διδάσκαλος θεοσεβείας γενέσθαι πᾶσι τοῖς ἐν Σοδόμοις διὰ τῆς πρὸς τὸν βασιλέα διαλέξεως.
Ἐπειδὴ γὰρ συναντήσας ὁ βασιλεὺς καὶ χάριτας ὑπὲρ τῶν γεγενημένων ὁμολογήσας τὴν μὲν ἵππον παραχωρήσειν πᾶσαν ἔλεγε τοὺς δὲ ἀνθρώπους λήψεσθαι ὅρα πάλιν τοῦ δικαίου τὴν μεγαλοψυχίαν πῶς ὁμοῦ καὶ τὴν οἰκείαν φιλοσοφίαν διδάσκει ὡς κρείττων ἐστὶ τῶν παρ' αὐτοῦ διδομένων καὶ εἰς τὴν τῆς θεοσεβείας γνῶσιν αὐτὸν ἐνάγει.
Οὐδὲ γὰρ ἁπλῶς εἶπεν αὐτῷ ὅτι οὐκ ἀνέξομαι λαβεῖν τι παρὰ σοῦ οὐδὲ ὅτι οὐδενὸς δέομαι τοιούτου μισθοῦ ἀλλὰ τί Ἐκτενῶ τὴν χεῖρά μου πρὸς τὸν Θεὸν τὸν ὕψιστον μονονουχὶ διδάσκων αὐτὸν ὅτι οὐκ εἰσὶ θεοὶ οἱ ὑπὸ σοῦ θεραπευόμενοι ἀλλὰ λίθοι καὶ ξύλα εἷς γάρ ἐστιν ὁ ἐπὶ πάντων Θεὸς Ὃς ἔκτισε τὸν οὐρανὸν καὶ τὴν γῆν ὅτι οὐ λήψομαι παρὰ σοῦ ἀπὸ σπαρτίου ἕως σφαιρωτῆρος ἵνα νομίσῃς ὅτι τούτων ἕνεκεν τὴν ἐκδίκησιν ἐποιησάμην ἵνα μὴ λέγειν ἔχῃς ὅτι αὐτός μοι τῆς περιουσίας αἴτιος γέγονας.
Ὁ γὰρ τὴν νίκην παρασχὼν καὶ τὸ τρόπαιον μετ' ἐμοῦ στήσας αὐτός ἐστιν ὁ καὶ πλούτου τὴν χορηγίαν μοι παρασχόμενος.
Ὅρα πῶς εἴγε ἐβούλετο κερδαίνειν ἐδύνατο ὁ βασιλεὺς ἐκ τῶν τοῦ πατριάρχου λεγομένων.
Ἐδιδάσκετο γὰρ μὴ τῇ οἰκείᾳ δυνάμει λοιπὸν θαῤῥεῖν ἀλλ' εἰδέναι τὸν πάντων αἴτιον καὶ καταγελᾷν τῶν χειροποιήτων θεῶν καὶ λατρεύειν τῷ ἐπὶ πάντων Θεῷ τῷ τῶν ὅλων δημιουργῷ τῇ πηγῇ τῶν ἀγαθῶν.
Καὶ γὰρ ἐμάνθανε διὰ πάντων τοῦ πατριάρχου τὴν ἀρετήν.
Ἵνα γὰρ μὴ νομίσῃ δι' ἀπόνοιαν αὐτὸν καὶ μεγαλοφροσύνην ὑπερεωρακέναι τῶν παρ' αὐτοῦ διδομένων διὰ τοῦτό φησι πρὸς αὐτόν ἐγὼ μὲν οὐδὲν λήψομαι οὐδὲ γὰρ δέομαι οὐδὲ χρῄζω παρ' ἑτέρου μοι αὔξεσθαι τὴν περιουσίαν τοὺς δὲ τῶν κινδύνων μοι κοινωνήσαντας συγχωρήσω λαβεῖν μερίδας ἵνα μικράν τινα τῶν πόνων παραμυθίαν ἔχειν δοκῶσι.
Καὶ πρὸς μὲν τὸν τῶν Σοδόμων βασιλέα ταῦτα ὁ δίκαιος ἀποκρίνεται.
Ἐπειδὴ δὲ καὶ Μελχισεδὲκ ὁ βασιλεὺς Σαλὴμ ἄρτους καὶ οἶνον αὐτῷ ἐξενέγκας προσέφερεν  παρ' ἐκείνου δέχεται τὰ προσενεχθέντα καὶ τὴν εὐλογίαν τὴν παρ' αὐτοῦ εἰς αὐτὸν γεγενημένην ἀμειβόμενος καὶ τὴν εἰς τὸν Θεὸν δοξολογίαν  δεκάτην αὐτῷ δίδωσι ἀπὸ πάντων ὧν ἐπεκομίζετο λαφύρων.
Εἶδες τοῦ δικαίου τὸ φιλόθεον διὰ πάντων δεικνύμενον καὶ πῶς παρὰ μὲν τοῦ βασιλέως Σοδόμων ἀπὸ σπαρτίου ἕως σφαιρωτῆρος λαβεῖν οὐκ ἠνέσχετο τὰ δὲ τοῦ Μελχισεδὲκ προσενεχθέντα ἔλαβεν ἀντιδιδοὺς καὶ τὰ παρ' ἑαυτοῦ διδάσκων ἡμᾶς πολλὴν τὴν διάκρισιν ἐπιδείκνυσθαι καὶ μὴ ἁπλῶς καὶ ἀδεῶς παρὰ πάντων δέχεσθαι Ἐπειδὴ γὰρ ἐκεῖνος περὶ μὲν τὴν δόσιν εὐγνώμων γέγονεν ἐν δὲ τοῖς ἄλλοις ἄπιστος ἐτύγχανε καὶ πολλῆς ἐδεῖτο διδασκαλίας διὰ τοῦτο ἐκείνων μὲν ὑπερεῖδε πᾶσαν δὲ σπουδὴν ἐποιήσατο καὶ δι' ὧν λαβεῖν παρῃτήσατο καὶ δι' ὧν διελέχθη πρὸς θεοσέβειαν αὐτὸν χειραγωγῆσαι.
Παρὰ δὲ τοῦ Μελχισεδὲκ εἰκότως λαμβάνει διὰ γὰρ τοῦτο ἐπεσημήνατο ἡ θεία Γραφὴ τοῦ ἀνδρὸς τὴν ἀρετὴν λέγουσα Ἦν δὲ ἱερεὺς τοῦ Θεοῦ τοῦ ὑψίστου.
Ἄλλως δὲ καὶ τύπος ἦν τὰ γινόμενα τοῦ Χριστοῦ καὶ αὐτὰ δὲ τὰ προσενεχθέντα μυστήριόν τι προεμήνυε δι' ὃ καὶ προσήκατο καὶ λαβὼν κἀκεῖνος διὰ τῆς παρ' ἑαυτοῦ ἀμοιβῆς τῆς οἰκείας ἀρετῆς ἐδίδασκε τὸ μέγεθος.
Δεκάτην γὰρ αὐτῷ δέδωκε τὸν φιλόθεον αὐτοῦ σκοπὸν κἀντεῦθεν ἐμφαίνων.
Τάχα εἰς πολὺ μῆκος ἡμῖν ὁ λόγος ἐξετάθη ἀλλ' οὐ μάτην οὐδὲ εἰκῆ.
Ἔγνωμεν μὲν γὰρ διὰ βραχέων τὴν ἄνωθεν καὶ ἐξ ἀρχῆς μέχρι τῶν σήμερον προκειμένων ἡμῖν τοῦ δικαίου τὴν ἀνδρείαν τὴν μεγαλοψυχίαν τὴν πίστιν τὴν ὑπερβάλλουσαν τὴν φιλόσοφον γνώμην τῆς ταπεινοφροσύνης τὸ μέγεθος τῆς τῶν χρημάτων ὑπεροψίας τὴν ὑπερβολὴν τῆς παρὰ τοῦ Θεοῦ εἰς αὐτὸν εὐνοίας τὴν διηνεκῆ πρόνοιαν καὶ ὅπως διὰ πάντων περιφανέστερον καὶ λαμπρότερον ἐδείκνυ τὸν δίκαιον ἡ καθ' ἕκαστον καιρὸν εἰς αὐτὸν ἀντίληψις γινομένη.
Ἀλλ' εἰ βούλεσθε καὶ μὴ ἀπεκάμετε ἁψώμεθα καὶ τῶν πρόσφατον ἀνεγνωσμένων καὶ ὀλίγα προσθέντες καταπαύσωμεν τὸν λόγον ἵνα μάθητε πόσης πάλιν ἀξιοῦται ἀμοιβῆς διὰ τὸ ὑπεριδεῖν τῶν παρὰ τοῦ βασιλέως Σοδόμων αὐτῷ δεδομένων.
Τί γάρ φησι Μετὰ δὲ τὰ ῥήματα ταῦτα ἐγενήθη ῥῆμα Κυρίου πρὸς Ἄβραμ.
Τίνος ἕνεκεν οὕτως ἤρξατο Μετὰ δὲ τὰ ῥήματα ταῦτα ποῖα ῥήματα εἰπέ μοι ἢ δῆλον ὅτι ἅπερ πρὸς τὸν βασιλέα τῶν Σοδόμων ἐποιήσατο Μετὰ τὴν ὑπεροψίαν φησὶν ἐκείνην μετὰ τὸ ἀποσείσασθαι τὰ παρ' αὐτοῦ διδόμενα μετὰ τὴν διδασκαλίαν ἢν διὰ τῆς τῶν δεδομένων αὐτῷ παραιτήσεως ἐποιήσατο πρὸς θεοσέβειαν αὐτὸν χειραγωγῶν καὶ ἐπίγνωσιν τοῦ τῶν ὅλων δημιουργοῦ Μετὰ δὲ τὰ ῥήματα ταῦτα μετὰ τὸ τὴν δεκάτην τῷ Μελχισεδὲκ παρασχεῖν ὅτε φησὶν ἅπαντα τὰ παρ' ἑαυτοῦ ἐπλήρωσε τότε Μετὰ τὰ ῥήματα ταῦτα ἐγενήθη ῥῆμα Κυρίου πρὸς Ἄβραμ λέγον ἐν ὁράματι τῆς νυκτός Μὴ φοβοῦ Ἄβραμ ἐγὼ ὑπερασπίζω σου ὁ μισθός σου πολὺς ἔσται σφόδρα.
Ὅρα φιλανθρωπίαν Δεσπότου πῶς εὐθέως παρακολουθεῖ ταῖς εὐεργεσίαις ἀμειβόμενος καὶ τὸν ἑαυτοῦ ἀθλητὴν ἀλείφων καὶ νεαρὸν ἐργαζόμενος.
Ἐγενήθη ῥῆμα Κυρίου ἐν ὁράματι τῆς νυκτός.
Διὰ τί ἐν νυκτί Ἵνα μεθ' ἡσυχίας δέξηται τὰ λεγόμενα.
Καί φησι πρὸς αὐτὸν Μὴ φοβοῦ Ἄβραμ.
Σκόπει κηδεμονίας ὑπερβολήν.
Τίνος ἕνεκεν ἔλεγε Μὴ φοβοῦ Ἐπειδὴ τοσούτου πλούτου κατεφρόνησεν ἔλαττον φροντίσας τῶν παρὰ τοῦ βασιλέως διδομένων φησὶ πρὸς αὐτὸν ὁ Θεὸς μὴ φοβηθῇς ὅτι ὑπερεῖδες τοσούτων δωρεῶν μηδὲ ἀγωνιάσῃς ὡς ἐλαττουμένης σοι τῆς περιουσίας.
Μὴ φοβοῦ.
Εἶτα ἵνα διεγείρῃ μᾶλλον αὐτοῦ τὴν ψυχὴν προστίθησι τῷ ῥήματι καὶ τὴν προσηγορίαν καί φησι Μὴ φοβοῦ Ἄβραμ.
Οὐ μικρὸν γὰρ καὶ τοῦτο τυγχάνει πρὸς τὸ διαναστῆσαι τὸ τὴν προσηγορίαν εἰπεῖν τοῦ καλουμένου εἶτά φησιν Ἐγὼ ὑπερασπιῶ σου.
Πολλὴν ἔχει καὶ αὕτη ἡ λέξις τὴν ἔμφασιν.
Ἐγὼ ὁ ἀπὸ τῶν Χαλδαίων σε ἀναστήσας ἐγὼ ὁ ἐνταῦθά σε ἀγαγὼν ἐγὼ ὁ τῶν κινδύνων τῶν ἐν Αἰγύπτῳ ἐλευθερώσας ἐγὼ ὁ καὶ ἅπαξ καὶ δεύτερον ὑποσχόμενός σοι καὶ τῷ σπέρματί σου δώσειν τὴν γῆν ταύτην ἐγώ σου ὑπερασπίζω ἐγὼ ὁ καθ' ἑκάστην ἡμέραν περιφανέστερον πᾶσιν ἀποδεικνύς σε ἐγὼ ὑπερασπίζω σου τοῦτ' ἔστιν ἐγὼ ὑπεραγωνίζομαι ἐγὼ ὑπέρμαχος γίνομαι ἐγὼ φροντίζω ἐγὼ πάντα τὰ δυσχερῆ εὔκολά σοι καθίστημι ἐγὼ ὑπερασπίζω σου.
Ὁ μισθός σου πολὺς ἔσται σφόδρα.
Οὐκ ἠβουλήθης μισθὸν λαβεῖν ὑπὲρ τῶν καμάτων ὧν ὑπέμεινας τοσούτοις κινδύνοις ἑαυτὸν παραβαλὼν ἀλλ' ὑπερεῖδες καὶ τοῦ βασιλέως καὶ τῶν παρ' αὐτοῦ σοι δεδομένων.
Ἐγώ σοι παρέξω τὸν μισθὸν οὐ τοσοῦτον ὅσον λαμβάνειν ἔμελλες ἀλλὰ πολὺν καὶ σφόδρα πολύν Ὁ μισθός σου γὰρ φησὶ πολὺς ἔσται σφόδρα.
Εἶδες φιλοτιμίαν Δεσπότου εἶδες ῥημάτων ὄγκον εἶδες πῶς διανέστησε τὸν τῆς εὐσεβείας ἀθλητήν εἶδες πῶς αὐτοῦ τὴν ψυχὴν ἐνεύρωσεν Ὁ γὰρ τὰ ἀπόῤῥητα τῆς διανοίας ἐπιστάμενος ᾔδει ὅτι ἔχρῃζεν ὁ δίκαιος τῆς ἀπὸ τῶν ῥημάτων παρακλήσεως ὅρα γὰρ τί φησιν ἐπειδὴ παῤῥησίαν ἔλαβε διὰ τῶν ῥημάτων.
Εἶπε δὲ Ἄβραμ Δέσποτα τί μοι δώσεις ἐγὼ δὲ ἀπολύομαι ἄτεκνος.
Ἐπειδὴ μισθὸν αὐτῷ ἐπηγγείλατο καὶ πολὺν μισθὸν καὶ σφόδρα πολὺν ἐμφαίνων ἑαυτοῦ τῆς ψυχῆς τὴν ὀδύνην καὶ τὴν ἐν διηνεκεῖ τῷ χρόνῳ ἐγγινομένην αὐτῷ ἀθυμίαν τῆς ἀπαιδίας ἕνεκεν φησί Δέσποτα τί τοιοῦτόν μοι δώσεις Ἰδοὺ γὰρ λοιπὸν εἰς γῆρας ἔσχατον ἐλαύνων ἄτεκνος ἀπολύομαι.
Ὅρα πῶς ἐκ προοιμίων ὁ δίκαιος ἐφιλοσόφει ἀπόλυσιν καλῶν τὴν ἐντεῦθεν ἔξοδον.
Οἱ γὰρ μετὰ ἀκριβείας τὴν ἀρετὴν μετιόντες ἐπειδὰν τῆς ἐντεῦθεν ζωῆς μεταστῶσιν ἀληθῶς ὥσπερ ἀπολύονται τῶν ἀγώνων καὶ τῶν δεσμῶν ἀνίενται.
Καὶ γὰρ μετάστασίς τίς ἐστι τοῖς ἐναρέτως βιοῦσιν ἀπὸ τῶν χειρόνων ἐπὶ τὰ βελτίω ἀπὸ τῆς προσκαίρου ζωῆς ἐπὶ τὴν διηνεκῆ καὶ ἀθάνατον καὶ πέρας οὐκ ἔχουσαν.
Ἐγὼ δὲ φησὶν ἀπολύομαι ἄτεκνος.
Καὶ ἵνα τὸν εὔσπλαγχνον Δεσπότην ἐπισπάσηται οὐδὲ μέχρι τούτων ἔστη ἀλλὰ τί φησιν Ὁ δὲ υἱὸς Μαζὲκ τῆς οἰκογενοῦς μου ἐπειδὴ οὐκ ἔδωκάς μοι σπέρμα οὗτος κληρονομήσει.
Πολλὴν ἐπίτασιν ὀδύνης τῆς ἐν τῇ ψυχῇ ἐμφαίνει ταυτὶ τὰ ῥήματα.
Μονονουχὶ γάρ φησι πρὸς τὸν Θεόν οὐδὲ τῶν αὐτῶν ἠξιώθην ὧν ὁ οἰκογενὴς ἀλλ' ἐγὼ μὲν ἄγονος καὶ ἄτεκνος ἀπελεύσομαι οὗτος δὲ ὁ οἰκογενής μου κληρονομήσει τὰ παρὰ σοῦ μοι δωρηθέντα καὶ ταῦτα ἅπαξ καὶ δεύτερον ὑπόσχεσίν μου δεξαμένου παρὰ σοῦ ὅτι Τῷ σπέρματί σου δώσω τὴν γῆν ταύτην.
Σκόπει μοι καὶ ἐντεῦθεν τοῦ δικαίου τὴν ἀρετὴν ὅτι καὶ τοὺς λογισμοὺς τούτους στρέφων ἐν τῇ διανοίᾳ οὐδέποτε ἐδυσχέρανεν οὐδέποτε βαρύ τι ἐφθέγξατο ἀλλὰ καὶ νῦν προτραπεὶς ἐκ τῶν πρὸς αὐτὸν ῥημάτων παῤῥησιάζεται πρὸς τὸν Δεσπότην καὶ τῶν ἔνδοθεν λογισμῶν τὴν ταραχὴν κατάδηλον ποιεῖ καὶ δείκνυσι τῆς ψυχῆς αὐτοῦ τὸ ἕλκος δι' ὃ καὶ ταχεῖαν τὴν ἰατρείαν ἐδέξατο.
Καὶ εὐθέως φησὶ φωνὴ Θεοῦ ἐγένετο πρὸς αὐτόν.
Ὅρα τῆς Γραφῆς τὴν παρατήρησιν.
Εὐθέως φησίν.
Οὐ συνεχώρησεν οὐδὲ μικρὸν δυσχερᾶναι τὸν δίκαιον ἀλλὰ ταχεῖαν εἰσάγει τὴν παραμυθίαν καὶ τῆς λύπης τὸ μέγεθος διασκεδάζει διὰ τῶν πρὸς αὐτὸν ῥημάτων.
Καὶ εὐθὺς φησὶ φωνὴ Θεοῦ ἐγένετο πρὸς αὐτὸν λέγουσα Οὐ κληρονομήσει σε οὗτος ἀλλ' ὃς ἐξελεύσεται ἐκ σοῦ οὗτος κληρονομήσει σε.
Τοῦτο φησὶ δέδοικας τοῦτό σου τὸν λογισμὸν ταράττει τοῦτο σου τὴν ἀθυμίαν ἐπιτείνει Μάνθανε τοίνυν ὅτι Οὐ κληρονομήσει σε οὗτος ἀλλ' ὃς ἐξελεύσεται ἐκ σοῦ οὗτος κληρονομήσει σε.
Μὴ πρὸς τὴν φύσιν τοίνυν ἴδῃς τὴν ἀνθρωπίνην μηδὲ τὸ γῆρας ἐννόει τὸ σὸν μήτε τῆς Σάρας τὴν στείρωσιν ἀλλὰ τῇ δυνάμει ἐμοῦ τοῦ ἐπαγγειλαμένου πεποιθὼς τῆς μὲν ἀθυμίας ἐκτὸς γίνου δέχου δὲ καὶ ἱκανὴν τὴν παράκλησιν καὶ πεῖσον σαυτὸν ὡς ἕξεις κληρονόμον τὸν ἐκ σοῦ μέλλοντα τίκτεσθαι.
Εἶτα ἐπειδὴ ὑπὲρ φύσιν ἦν ἡ ἐπαγγελία καὶ ἐνίκα λογισμὸν ἀνθρώπινον  ἐπιτείνει τῆς ἐπαγγελίας τὸ μέγεθος ἵνα πρὸς τὴν τοῦ ἐπαγγειλαμένου φιλοτιμίαν ἀφορῶν θαῤῥεῖν ὁ δίκαιος ἔχῃ.
Ἐξήγαγε δὲ αὐτὸν ἔξω φησὶ καὶ εἶπεν αὐτῷ Ἀνάβλεψον εἰς τὸν οὐρανὸν καὶ ἀρίθμησον τοὺς ἀστέρας εἰ δυνήσῃ ἐξαριθμῆσαι αὐτούς.
Καὶ εἶπεν Οὕτως ἔσται τὸ σπέρμα σου.
Καὶ ἐπίστευσεν Ἄβραμ τῷ Θεῷ καὶ ἐλογίσθη αὐτῷ εἰς δικαιοσύνην.
Τίνος ἕνεκα ἐπεσημήνατο ὅτι Ἐξήγαγεν αὐτὸν ἔξω Ἐπειδὴ γὰρ ἀνωτέρω εἶπεν ὅτι ἐν ὁράματι τῆς νυκτὸς ὀφθεὶς αὐτῷ τὰ πρὸς αὐτὸν ἐποιήσατο ῥήματα βούλεται δὲ αὐτῷ δεῖξαι τῶν ἀστέρων τῶν ἐν τῷ οὐρανῷ τὸ ἀναρίθμητον φησὶν Ἐξήγαγεν αὐτὸν ἔξω καὶ εἶπεν Ἀνάβλεψον εἰς τὸν οὐρανὸν καὶ ἀρίθμησον τοὺς ἀστέρας εἰ δυνήσῃ ἐξαριθμῆσαι αὐτούς.
Καὶ εἶπεν Οὕτως ἔσται τὸ σπέρμα σου.
Μέγα τὸ ἐπάγγελμα πολὺ τὸ μέγεθος τῆς ὑποσχέσεως ἀλλ' ἐὰν τὴν δύναμιν τοῦ ὑποσχομένου ἐννοήσωμεν οὐδὲν ἡμῖν φανεῖται μέγα.
Ὁ γὰρ ἀπὸ γῆς σῶμα διαπλάσας καὶ ἐκ τοῦ μὴ ὄντος εἰς τὸ εἶναι παραγαγὼν καὶ δημιουργήσας ἅπαντα τὰ ὁρώμενα οὗτος καὶ τὰ ὑπὲρ φύσιν χαρίσασθαι δυνήσεται.
Εἶδες Δεσπότου φιλοτιμίαν Ἐπειδὴ γὰρ εἶπεν Ἀπολύομαι ἄτεκνος καὶ ὡσανεὶ περὶ αὐτὰς τοῦ θανάτου τὰς θύρας τυγχάνων καὶ οὐκ ἔτι λοιπὸν ἐνεργῆσαι δυνάμενος πρὸς παιδοποιίαν οὕτω τὰ ῥήματα ἐκεῖνα προήκατο λέγων ὅτι Ὁ υἱὸς Μαζὲκ τῆς οἰκογενοῦς μου κληρονομήσει με.
Διὰ τοῦτο ἀναστῆσαι αὐτοῦ βουλόμενος τὸ φρόνημα καὶ ἀκμάζοντα τὸν λογισμὸν ἐργάσασθαι καὶ τοῦ δέους αὐτὸν ἀπαλλάττει τοῦ ἐπικειμένου καὶ τῇ ὑποσχέσει ἀνορθοῖ αὐτοῦ τὴν διάνοιαν καὶ τῷ μεγέθει τῆς δωρεᾶς καὶ τῷ ὑποδεῖξαι τῶν ἀστέρων τὸ πλῆθος καὶ ἐξίσης τούτων ἐπαγγείλασθαι γενήσεσθαι τοὺς τικτομένους εἰς χρηστὰς ἤγαγεν αὐτὸν ἐλπίδας.
Ὁρῶν γὰρ τοῦ Δεσπότου τὴν ἐπαγγελίαν καὶ πάντα ἀνθρώπινον λογισμὸν ἀποσεισάμενος καὶ οὔτε πρὸς ἑαυτὸν ἰδὼν οὔτε πρὸς τὴν Σάραν πλείονα κωλύματα ἔχουσαν ἀλλὰ τὰ ἀνθρώπινα πάντα ὑπερβὰς καὶ εἰδὼς ὅτι δυνατὸς ὁ Θεὸς καὶ τὰ ὑπὲρ φύσιν δωρήσασθαι ἐθάῤῥησε τοῖς εἰρημένοις καὶ οὐδεμίαν ἀμφιβολίαν ἐδέξατο οὐδὲ ἐδίστασε πρὸς τὰ ῥηθέντα.
Τοῦτο γὰρ ἀληθῶς πίστεως ὅταν μὴ κατὰ ἀνθρωπίνην ἀκολουθίαν γινομένης τῆς ἐπαγγελίας ἡμεῖς θαῤῥῶμεν τῇ τοῦ ὑποσχομένου δυνάμει.
Πίστις γάρ ἐστι καθὼς καὶ ὁ μακάριος Παῦλός φησιν ἐλπιζομένων ὑπόστασις πραγμάτων ἔλεγχος οὐ βλεπομένων καὶ πάλιν Ὃ γὰρ βλέπει τις τί καὶ ἐλπίζει Ἐκεῖνο τοίνυν ἐστὶ πίστις ὅταν ἐκείνοις πιστεύωμεν τοῖς μὴ βλεπομένοις πρὸς τὴν ἀξιοπιστίαν τοῦ ἐπαγγειλαμένου τὴν διάνοιαν τείναντες ὃ δὴ καὶ ὁ δίκαιος οὗτος πεποίηκε πολλὴν καὶ γνησίαν πίστιν ἐπιδειξάμενος περὶ τὰ ἐπαγγελθέντα δι' ὃ καὶ ἀνακηρύττεται ὑπὸ τῆς θείας Γραφῆς ἐπήγαγε γὰρ εὐθέως Καὶ ἐπίστευσεν Ἄβραμ τῷ Θεῷ καὶ ἐλογίσθη αὐτῷ εἰς δικαιοσύνην.
Εἶδες πῶς καὶ πρὸ τῆς ἐκβάσεως τῶν ἐπαγγελθέντων ἐπ' αὐτῷ τῷ πιστεῦσαι ἀρκοῦσαν τὴν ἀμοιβὴν ἐδέξατο Εἰς γὰρ δικαιοσύνην αὐτῷ ἐλογίσθη τὸ πιστεῦσαι τῇ παρὰ τοῦ Θεοῦ ἐπαγγελίᾳ καὶ μὴ λογισμοῖς ἀνθρωπίνοις περιεργάσασθαι τὰ παρὰ τοῦ Θεοῦ αὐτῷ εἰρημένα.
Παιδευώμεθα τοίνυν παρακαλῶ καὶ ἡμεῖς παρὰ τοῦ πατριάρχου πιστεύειν τοῖς παρὰ τοῦ Θεοῦ εἰρημένοις καὶ ταῖς ὑποσχέσεσιν αὐτοῦ θαῤῥεῖν καὶ μὴ τοῖς οἰκείοις λογισμοῖς κατακολουθεῖν καὶ πολλὴν τὴν εὐγνωμοσύνην ἐπιδείκνυσθαι.
Τοῦτο γὰρ ἡμᾶς καὶ δικαίους ἀποφῆναι δυνήσεται καὶ ταχέως παρασκευάσει τῶν παρ' αὐτοῦ ἐπηγγελμένων ἐπιτυχεῖν.
Ἀλλὰ τῷ μὲν Ἀβραὰμ ἐπηγγείλατο ἐκ τοῦ σπέρματος αὐτοῦ ὁλόκληρον πλῆθος γενήσεσθαι καὶ ὑπὲρ φύσιν καὶ ἀκολουθίαν ἀνθρωπίνην τὰ τῆς ἐπαγγελίας ἦν δι' ὃ καὶ ἡ πίστις ἡ περὶ αὐτὸν τὴν δικαιοσύνην αὐτῷ ἐκόμισεν ἡμῖν δὲ ἐὰν νήφωμεν πολλῷ μείζονα ὑπέσχετο καὶ πολλῷ τῷ μέτρῳ τοὺς ἀνθρωπίνους λογισμοὺς ὑπερακοντίσαι δυνάμεθα μόνον ἐὰν πιστεύσωμεν τῇ τοῦ ὑποσχομένου δυνάμει ἵνα καὶ τὴν ἐκ πίστεως δικαιοσύνην κομισώμεθα καὶ τῶν ἐπηγγελμένων ἀγαθῶν ἐπιτύχωμεν.
Τὰ γὰρ ἡμῖν μάλιστα ἐπαγγελθέντα πάντα λογισμὸν ἀνθρώπινον νικᾷ καὶ πᾶσαν διάνοιαν ὑπερβαίνει τοσοῦτο τῶν ὑποσχέσεών ἐστι τὸ μέγεθος.
Οὐδὲ γὰρ τὰ ἐν τῷ παρόντι μόνον ὑπέσχετο καὶ τῆς ἐνταῦθα ζωῆς τὴν σύστασιν καὶ τὴν ἀπόλαυσιν τῶν ἐνταῦθα ζωῆς τὴν σύστασιν καὶ τὴν ἀπόλαυσιν τῶν τῶν σωμάτων φθορὰν ἐπειδὰν εἰς τέφραν καὶ κόνιν διαλυθῇ ἡμῶν τὰ σώματα τότε ἀναστήσειν αὐτὰ ἐπηγγείλατο καὶ ἐν μείζονι δόξῃ καταστήσειν.
Δεῖ γὰρ φησὶν ὁ μακάριος Παῦλος τὸ φθαρτὸν τοῦτο ἐνδύσασθαι ἀφθαρσίαν καὶ τὸ θνητὸν τοῦτο ἐνδύσασθαι ἀθανασίαν.
Καὶ μετὰ τὴν τῶν σωμάτων ἀνάστασιν τῆς βασιλείας ἡμῖν τὴν ἀπόλαυσιν δωρεῖσθαι ὑπέσχετο καὶ τὴν μετὰ τῶν ἁγίων διαγωγὴν καὶ τὴν ἐν διηνεκεῖ αἰῶνι ἀπόλαυσιν καὶ τὰ ἀπόῤῥητα ἐκεῖνα ἀγαθὰ Ἃ ὀφθαλμὸς οὐκ εἶδε καὶ οὖς οὐκ ἤκουσε καὶ ἐπὶ καρδίαν ἀνθρώπου οὐκ ἀνέβη.
Εἶδες πόση τῶν ὑποσχέσεων ἡ ὑπερβολή εἶδες δωρεῶν μέγεθος Ϛʹ.
Ταῦτα ἐννοοῦντες καὶ εἰδότες τὸ ἀψευδὲς τοῦ ἐπαγγειλαμένου μετὰ προθυμίας πρὸς τοὺς τῆς ἀρετῆς ἀγῶνας ἀποδυώμεθα ἵνα καὶ τῶν ἐπηγγελμένων ἀγαθῶν ἀπολαῦσαι δυνηθῶμεν καὶ μὴ προτιμῶμεν τῆς ἡμετέρας σωτηρίας καὶ τῶν τοσούτων ἀγαθῶν τῆς ἀπολαύσεως τὰ πρόσκαιρα μηδὲ τοὺς πόνους τῆς ἀρετῆς λογιζώμεθα ἀλλὰ τὰς ἀντιδόσεις ἐννοῶμεν μηδὲ τῶν χρημάτων τὴν δαπάνην ὁρᾷν βουλώμεθα ἐπειδὰν δέῃ ταῦτα τοῖς πένησι δοῦναι ἀλλὰ τὴν ἐντεῦθεν γινομένην πρόσοδον.
Διὰ γὰρ τοῦτο τῷ σπόρῳ τὴν ἐλεημοσύνην παρείκασεν ἡ θεία Γραφὴ ἵνα μετὰ χαρᾶς καὶ πολλῆς τῆς προθυμίας αὐτὴν ἐργαζώμεθα.
Εἰ γὰρ οἱ τῇ γῇ τὰ σπέρματα παρακατατιθέμενοι καὶ τὰ συνηγμένα καὶ ἔνδον ἀποκείμενα σκορπίζοντες μετὰ χαρᾶς τοῦτο διαπράττονται καὶ ταῖς χρησταῖς ἐλπίσι τρεφόμενοι ἤδη τὰ δράγματα καὶ τὴν ἅλω πεπληρωμένην τοῖς λογισμοῖς ὑπογράφουσι πολλῷ δὴ μᾶλλον τοὺς τὸν σπόρον τοῦτον τὸν πνευματικὸν σπείρειν καταξιουμένους χαίρειν καὶ γεγηθέναι προσήκει ὅτι ἐπὶ γῆς σπείροντες ἐν οὐρανῷ θερίζειν μέλλουσι καὶ ἀργύρια καταβάλλοντες ἁμαρτημάτων συγχώρησιν δέχονται καὶ παῤῥησίας ἀφορμὴν εὑρίσκουσι προξενοῦντες ἑαυτοῖς διὰ τῶν ἐνταῦθα διδομένων τὴν διηνεκῆ ἀνάπαυσιν καὶ τὴν μετὰ τῶν ἁγίων διαγωγήν.
Κἂν σωφροσύνῃ ἡδώμεθα μὴ τοῦτο σκοπῶμεν ὅτι πόνον ἔχει ἡ ἀρετή μηδὲ ὅτι ἡ παρθενία πολὺν ἔχει τὸν ἀγῶνα ἀλλὰ τὴν διαδεξομένην ἡμᾶς λῆξιν ἐννοῶμεν καὶ ταύτην ἀεὶ ἀναλογιζόμενοι τῆς ἐπιθυμίας τῆς πονηρᾶς χαλινώσωμεν τὴν λύτταν περιγινώμεθα τῶν τῆς σαρκὸς σκιρτημάτων καὶ τῇ τῶν ἀμοιβῶν ἀντιδόσει τὴν δυσχέρειαν τῶν πόνων ὑποτεμνώμεθα.
Ἱκανὴ γὰρ ἡ τῶν χρηστῶν ἐλπὶς καὶ κινδύνων παρασκευάσαι κατατολμᾷν μήτι γε δὴ τῆς ἀρετῆς τοὺς πόνους γενναίως ἐνεγκεῖν.
Ὅταν γὰρ ἐννοήσῃς ὅτι πρὸς βραχὺν ἀγωνισάμενος χρόνον καὶ τῆς παρθενίας τὴν λαμπάδα φαιδρὰν διατηρήσας ἐκείνης ἀξιωθήσῃ τῆς μακαρίας διαγωγῆς καὶ τῷ νυμφίῳ συνεισελθεῖν δυνήσῃ εἰ τὰς λαμπάδας ἔχοις ἀνημμένας καὶ ἀρκοῦν ἐχούσας ἔλαιον τοῦτ' ἔστι τὴν ἀπὸ τῶν ἀγαθῶν πράξεων ἐργασίαν πῶς οὐχὶ μετὰ πάσης εὐκολίας ἅπαντα τὰ δυσχερῆ διαδραμεῖν δυνήσῃ ἐννοῶν ἐκεῖνο τὸ παρὰ τοῦ μακαρίου Παύλου εἰρημένον Εἰρήνην διώκετε μετὰ πάντων καὶ τὸν ἁγιασμὸν οὗ χωρὶς οὐδεὶς ὄψεται τὸν Κύριον Εἶδες πῶς τῇ ἁγιωσύνῃ τὴν εἰρήνην συνέζευξεν Ἵνα γὰρ μάθωμεν ὅτι οὐ μόνον ἁγνείαν σώματος ἐπιζητεῖ ἀλλὰ καὶ εἰρήνην εὐκαίρως ἐμνημόνευσεν ἑκατέρωθεν ἀσφαλίζεσθαι βουλόμενος ἕκαστον καὶ ἐν καταστάσει εἶναι τῶν λογισμῶν ὥστε μηδεμίαν εἶναι ταραχὴν ἢ θόρυβον ἐν ἡμῖν ἀλλ' ἐν γαλήνῃ καὶ ἡσυχίᾳ διάγειν καὶ μετὰ πάντων εἰρηνικῶς διακεῖσθαι καὶ ἡμέρους εἶναι καὶ πράους καὶ ἐπιεικεῖς ὥστε πάντα τῆς ἀρετῆς τὰ χρώματα ἐπανθεῖν ἡμῶν τῷ προσώπῳ.
Οὕτω γὰρ λοιπὸν καὶ τῆς δόξης τοῦ παρόντος βίου ὑπερορᾷν δυνησόμεθα τὴν ἀληθῆ δόξαν προτιμῶντες καὶ τῆς ταπεινοφροσύνης πολλὴν ποιεῖσθαι τὴν ἐπιμέλειαν καὶ πάσης τῆς τοῦ παρόντος βίου εὐημερίας καταγελᾷν ἵνα τῆς ἀληθοῦς καὶ βεβαίας εὐημερίας ἀπολαύσωμεν καὶ τὸν Χριστὸν ἰδεῖν καταξιωθῶμεν.
Μακάριοι γὰρ φησὶν οἱ καθαροὶ τῇ καρδίᾳ ὅτι αὐτοὶ τὸν Θεὸν ὄψονται.
Καθαρίσωμεν τοίνυν ἡμῶν τὸ συνειδὸς καὶ μετὰ ἀκριβείας τὸν ἑαυτῶν βίον οἰκονομῶμεν ἵνα τὴν παροῦσαν ζωὴν μετὰ πάσης ἀρετῆς ὁδεύσαντες τῶν ἐνταῦθα πόνων τὰς ἀμοιβὰς λαβεῖν καταξιωθῶμεν ἐν τῷ μέλλοντι αἰῶνι χάριτι καὶ φιλανθρωπίᾳ τοῦ Κυρίου ἡμῶν Ἰησοῦ Χριστοῦ μεθ' οὗ τῷ Πατρὶ ἅμα τῷ ἁγίῳ Πνεύματι δόξα κράτος τιμὴ νῦν καὶ ἀεὶ καὶ εἰς τοὺς αἰῶνας τῶν αἰώνων.
Εἶπε δὲ Κύριος πρὸς Ἄβραμ Ἐγώ εἰμι ὁ Θεὸς ὁ ἐξαγαγών σε ἐκ χώρας Χαλδαίων ὥστε δοῦναί σοι τὴν γῆν ταύτην κληρονομῆσαι αὐτήν Εἶπε δέ Δέσποτα Κύριε κατὰ τί γνώσομαι ὅτι κληρονομήσω αὐτήν.
Μεγάλη τῆς θείας Γραφῆς ἡ δύναμις καὶ πολὺς ὁ τοῖς ῥήμασιν ἐγκεκρυμμένος πλοῦτος τῶν νοημάτων.
Δι' ὃ προσήκει μετὰ ἀκριβείας ἡμᾶς προσέχοντας πολλὴν ποιεῖσθαι τὴν ἔρευναν ἵνα δαψιλῆ τὴν ὠφέλειαν ἐντεῦθεν καρπωσώμεθα.
Διὰ γὰρ τοῦτο καὶ ὁ Χριστὸς παρήγγειλε λέγων Ἐρευνᾶτε τὰς Γραφάς ἵνα μὴ ἁπλῶς ψιλῇ προσέχωμεν τῇ ἀναγνώσει ἀλλὰ τὸ βάθος ἀνιχνεύοντες τὸν ἀληθῆ τῆς Γραφῆς νοῦν καταλαβεῖν δυνηθῶμεν.
Τοιοῦτον γὰρ τῆς Γραφῆς τὸ ἔθος ἐν βραχέσι ῥήμασίν ἐστι πολλάκις εὑρεῖν πολὺ πλῆθος νοημάτων.
Θεῖα γάρ ἐστι τὰ διδάγματα καὶ οὐκ ἀνθρώπινα καὶ διὰ τοῦτο ἀπεναντίας τῇ σοφίᾳ τῇ ἀνθρωπίνῃ πᾶσαν αὐτήν ἐστιν ἰδεῖν συγκειμένην.
Καὶ πῶς ἐγὼ λέγω.
Ἐκεῖ μὲν γὰρ ἐπὶ τῆς ἀνθρωπίνης σοφίας λέγω πᾶσα αὐτοῖς ἡ σπουδὴ περὶ τὴν τῶν λέξεων συνθήκην ἐπινενόηται ἐνταῦθα δὲ τοὐναντίον ἅπαν.
Οὐδεὶς τῇ Γραφῇ λόγος περὶ κάλλους ῥημάτων ἢ συνθήκης ἔχει γὰρ οἴκοθεν τὴν θείαν χάριν ἐπανθοῦσαν καὶ τὸ κάλλος τὰ λεγόμενα.
Κἀκεῖ μὲν μετὰ πολλὴν καὶ ἄφατον φλυαρίαν τότε τῶν νοημάτων ἐστὶ περιδράξασθαι ἐνταῦθα δὲ ὡς ἴστε καὶ βραχεῖα λέξις πολλάκις ἤρκεσεν ἡμῖν πᾶσαν ὑφᾶναι τὴν διδασκαλίαν.
Διά τοι τοῦτο καὶ χθὲς προθέντες ὑμῖν τὰ ἀνεγνωσμένα καὶ τῶν προοιμίων ἁψάμενοι ἐπειδὴ πολὺν εὕρομεν τῶν νοημάτων τὸν πλοῦτον οὐκ ἰσχύσαμεν περαιτέρω προελθεῖν ὥστε μὴ τῷ πλήθει καταχῶσαι τὴν μνήμην ὑμῶν καὶ λυμήνασθαι τοῖς ἤδη ῥηθεῖσι.
Διὸ τῆς αὐτῆς ἀκολουθίας ἅψασθαι βούλομαι καὶ συνάψαι τοῖς χθὲς εἰρημένοις καὶ τὰ μέλλοντα ῥηθήσεσθαι ἵν' οὕτω πᾶσαν τοῦ ἀναγνώσματος ποιησάμενοι τὴν ἐξήγησιν οὕτως ὑμᾶς ἐντεῦθεν ἀποπέμψωμεν.
Ἀλλὰ προσέχετε παρακαλῶ ἀκριβῶς τοῖς λεγομένοις.
Εἰ γὰρ καὶ ὁ πόνος ἡμέτερος ἀλλὰ τὸ κέρδος ὑμέτερον μᾶλλον δὲ κοινόν.
Τί δὲ λέγω ὁ πόνος ἡμέτερος Οὐχί ἀλλὰ τῆς τοῦ Θεοῦ χάριτός ἐστιν ἡ δωρεά.
Μετὰ προσοχῆς τοίνυν ὑποδεχώμεθα καὶ ἡμεῖς τὰ παρὰ τοῦ Θεοῦ δωρούμενα ἵνα κερδάναντές τι εἰς τὴν κατὰ ψυχὴν σωτηρίαν οὕτως ἐντεῦθεν ἀπίωμεν.
Διὰ γὰρ τοῦτο καθ' ἑκάστην τὴν πνευματικὴν ταύτην παρατίθεμεν ὑμῖν τράπεζαν ἵνα τῇ συνεχείᾳ τῆς παραινέσεως καὶ τῇ πολλῇ τῶν θείων Γραφῶν μελέτῃ πᾶσαν ἀποτειχίσωμεν τῷ πονηρῷ δαίμονι τὴν ἐπιβουλήν.
Ὅταν γὰρ ἴδῃ πολλὴν ἡμᾶς περὶ τὰ πνευματικὰ τὴν σπουδὴν τιθεμένους οὐ μόνον οὐκ ἐπιθήσεται ἀλλ' οὐδὲ ἀντιβλέψαι τολμήσει εἰδὼς ὅτι ἀνόνητα ἐπιχειρήσει καὶ κατὰ τῆς ἑαυτοῦ κεφαλῆς τὴν τόλμαν ἐπιδείξεται.
Φέρε οὖν τῶν χθὲς εἰρημένων τὴν ἀκολουθίαν ἀναλαβόντες τῶν λειπομένων τὴν ἐξήγησιν ποιησώμεθα.
Τί δὲ ἦν ἡμῖν χθὲς τὸ λεγόμενον Τὴν ἐπαγγελίαν τὴν πρὸς τὸν Ἄβραμ περιεγράφομεν ἔνθα προσέταττεν αὐτῷ ἀναβλέψαι εἰς τὸν οὐρανὸν καὶ τὸ πλῆθος τῶν ἀστέρων ἰδεῖν.
Ἀρίθμησον γὰρ φησὶ τοὺς ἀστέρας εἰ δυνήσῃ ἐξαριθμῆσαι αὐτούς.
Καὶ εἶπεν Οὕτως ἔσται τὸ σπέρμα σου.
Εἶτα δεικνύουσα ἡμῖν ἡ θεία Γραφὴ τῆς γνώμης τοῦ πατριάρχου τὸ φιλόθεον καὶ ὅτι πρὸς τὸν ἐπαγγειλάμενον ὁρῶν καὶ τὴν δύναμιν τοῦ ὑποσχομένου ἐννοῶν ἐπίστευε τοῖς εἰρημένοις φησί Καὶ ἐπίστευσεν Ἄβραμ τῷ Θεῷ καὶ ἐλογίσθη αὐτῷ εἰς δικαιοσύνην.
Μέχρι τούτου χθὲς εἰπόντες οὐκ ἰσχύσαμεν περαιτέρω προελθεῖν δι' ὃ ἀναγκαῖον τὰ ἑξῆς ἐπαγαγεῖν.
Τί γάρ φησιν Εἶπε δὲ Κύριος πρὸς Ἄβραμ Ἐγώ εἰμι ὁ Θεὸς ὁ ἐξαγαγών σε ἐκ τῆς χώρας Χαλδαίων ὥστε δοῦναί σοι τὴν γῆν ταύτην κληρονομῆσαι αὐτήν.
Ὅρα Θεοῦ συγκατάβασιν πῶς αὐτοῦ βούλεται τὴν πίστιν βεβαιῶσαι καὶ πεῖσαι πολλὴν ἔχειν τὴν πληροφορίαν περὶ τῶν ἐπηγγελμένων μονονουχὶ λέγων μνήσθητι ὅτι ἐγώ σε οἴκοθεν ἀνέστησα.
Ἰδοὺ τὰ παρὰ τοῦ Θεοῦ ῥηθέντα κατὰ τὸν πατριάρχην σύμφωνα δείκνυται τοῖς παρὰ τοῦ μακαρίου Στεφάνου εἰρημένοις ὅτι καὶ οἴκοθεν καὶ ἐξ αὐτῆς τῆς Χαλδαίας τοῦ Δεσπότου τὸ πρόσταγμα αὐτὸν ἀναστῆναι παρεσκεύασε.
Καὶ τῇ τούτου γνώμῃ ἑπόμενος ὁ πατὴρ καθάπερ καὶ φθάσαντες εἴπομεν εἰ καὶ ἄπιστος ἦν ἀλλ' οὖν μεγάλην ὑπόθεσιν δεσμοῦ τὸ φίλτρον ἔχων τὸ περὶ αὐτὸν ἠκολούθει καὶ ἐξῄει.
Ὑπομιμνήσκει τοίνυν αὐτὸν ἐπὶ τοῦ παρόντος ὅσην ἐκ προοιμίων ἐποιήσατο περὶ αὐτὸν τὴν πρόνοιαν δηλῶν αὐτῷ ὅτι μεγάλα τινὰ περὶ αὐτοῦ βουλευόμενος καὶ ταύτας θέλων τὰς ὑποσχέσεις πρὸς αὐτὸν ποιήσασθαι καὶ εἰς ἔργον ἀγαγεῖν τοσαύτην ὁδὸν διανύσαι ἐποίησεν.
Ἐγώ εἰμι ὁ ἐξαγαγών σε ἐκ τῆς χώρας τῶν Χαλδαίων δοῦναί σοι τὴν γῆν ταύτην κληρονομῆσαι αὐτήν.
Μὴ γὰρ ἁπλῶς σε ἐκεῖθεν ἀνέστησα μὴ γὰρ εἰκῆ καὶ μάτην ἐντεῦθέν σε ἤγαγον Διὰ τοῦτό σε καταλαβεῖν τὴν Παλαιστίνην ἐβουλόμην καὶ ἀφεῖναι τὴν πατρῷαν οἰκίαν καὶ ἐλθεῖν εἰς τὴν γῆν ταύτην ἵνα κληρονομήσῃς αὐτήν.
Λογιζόμενος τοίνυν ὅσης ἀπήλαυσας παρ' ἐμοῦ προνοίας ἐξ ὅτου τὴν Χαλδαίαν κατέλιπες μέχρι τοῦ παρόντος καὶ ὅπως περιφανὴς γέγονας καθ' ἑκάστην λαμπρότερος δεικνύμενος ἐκ τῆς ἐμῆς συμμαχίας καὶ τῆς περὶ σὲ κηδεμονίας θάρσησον καὶ τοῖς παρ' ἐμοῦ λεγομένοις.
Εἶδες φιλανθρωπίας ὑπερβολήν εἶδες συγκαταβάσεως μέγεθος πῶς αὐτοῦ στηρίξαι βούλεται τὴν ψυχὴν καὶ βεβαιοτέραν αὐτοῦ τὴν πίστιν ἐργάσασθαι ἵνα μὴ ἔχῃ λοιπὸν ὁρᾷν πρὸς τὰ τῆς φύσεως κωλύματα ἀλλὰ τὴν δύναμιν ἐννοῶν τοῦ ἐπαγγειλαμένου ὡς ἤδη τῶν ὑποσχέσεων εἰς ἔργον ἐκβεβηκυιῶν οὕτω θαῤῥεῖν ἔχῃ βʹ.
Ἀλλ' ὅρα πάλιν τὸν πατριάρχην ἐπειδὴ παῤῥησίαν ἔλαβεν ἐκ τῶν εἰρημένων πῶς πλείονα πληροφορίαν ἐπιζητεῖ.
Φησὶ γὰρ Δέσποτα Κύριε κατὰ τί γνώσομαι τοῦτο ὅτι κληρονομήσω αὐτήν Εἰ καὶ προλαβοῦσα ἡ θεία Γραφὴ ἐμαρτύρησεν αὐτῷ ὅτι ἐπίστευσε τοῖς παρὰ τοῦ Θεοῦ ῥηθεῖσι δι' ὃ καὶ ἐλογίσθη αὐτῷ εἰς δικαιοσύνην ἀλλ' ὅμως ἐπειδὴ ἤκουσεν ὅτι διὰ τοῦτο Ἐξήγαγόν σε ἐκ γῆς Χαλδαίας ὥστε δοῦναί σοι τὴν γῆν ταύτην κληρονομῆσαι αὐτὴν φησί τοῖς μὲν παρὰ σοῦ λεγομένοις οὐχ οἷόν τέ με διαπιστῆσαι ἀλλ' ὅμως ἐβουλόμην καὶ τὸν τρόπον μαθεῖν πῶς αὐτὴν μέλλω κληρονομεῖν.
Ὁρῶ γὰρ καὶ ἐμαυτὸν λοιπὸν πρὸς γῆρας ἐληλακότα καὶ μέχρι τοῦ παρόντος ὡς ἀλήτην ἐνταῦθα περιιόντα καὶ οὐ δύναμαι ἀνθρωπίνῳ λογισμῷ καταλαβεῖν τὸ ἐσόμενον εἰ καὶ ὅτι προλαβὼν φησὶν ἐπίστευσα τοῖς εἰρημένοις.
ἅτε δὴ ὡς παρὰ σοῦ λεχθεῖσι τοῦ δυναμένου καὶ ἐκ τοῦ μὴ ὄντος εἰς τὸ εἶναι παραγαγεῖν καὶ πάντα ποιοῦντος καὶ μετασκευάζοντος.
Οὐ τοίνυν ἀπιστῶν τοῦτο ἐρωτῶ ἀλλ' ἐπειδὴ πάλιν τῆς κληρονομίας ὑπέμνησας ἤθελον καὶ παχύτερόν τι σημεῖον καὶ ἐναργὲς δέξασθαι τὸ δυνάμενόν μου τῶν λογισμῶν τὴν ἀσθένειαν ἐπιῤῥῶσαι.
Τί οὖν ὁ ἀγαθὸς Δεσπότης Συγκαταβαίνων τῷ οἰκείῳ θεράποντι καὶ βουλόμενος αὐτοῦ νευρῶσαι τὴν ψυχὴν ἐπειδὴ εἶδεν ὁμολογοῦντα τὴν οἰκείαν ἀσθένειαν καὶ πιστεύοντα μὲν τῇ ὑποσχέσει βουλόμενον δὲ πληροφορίαν τινὰ δέξασθαι φησὶ πρὸς αὐτόν Λάβε μοι δάμαλιν τριετίζουσαν καὶ αἶγα τριετίζουσαν καὶ κριὸν καὶ τρυγόνα καὶ περιστεράν.
Ὅρα πῶς ἀνθρωπίνως ποιεῖται πρὸς αὐτὸν τὰς συνθήκας.
Καθάπερ γὰρ ἐπὶ τῶν ἀνθρώπων ὅταν τινὶ ὑποσχώμεθα βουλόμενοι πεῖσαι τὸν τὴν ὑπόσχεσιν δεχόμενον ὥστε μὴ ἀμφιβάλλειν περὶ τῶν ἐπαγγελθέντων σημεῖόν τι παρέχομεν καὶ ἐνέχυρον ἵνα πρὸς ἐκεῖνο ὁρῶν εἰδέναι ἔχῃ ὡς πάντως εἰς ἔργον ἐκβήσεται τὰ ἐπηγγελμένα οὕτω καὶ ὁ φιλάνθρωπος Δεσπότης ἐπειδὴ εἶπε Κατὰ τί γνώσομαι φησὶ Ἰδοὺ καὶ τοῦτό σοι παρέχω Λάβε μοι δάμαλιν τριετίζουσαν καὶ αἶγα τριετίζουσαν καὶ κριὸν καὶ τρυγόνα καὶ περιστεράν.
Θέα μοι εἰς πόσην παχύτητα κατελθεῖν καταδέχεται ὁ ἀγαθὸς Δεσπότης διὰ τὴν πληροφορίαν τοῦ πατριάρχου.
Ἐπειδὴ γὰρ τὸ παλαιὸν οὕτως ἦν αὐτοῖς ἔθος συνθήκας ποιεῖσθαι καὶ διὰ τούτων αὐτὰς βεβαιοῦν ταύτην καὶ αὐτὸς ἔρχεται τὴν ὁδόν.
Καὶ ἔλαβε φησὶ καὶ διεῖλεν αὐτὰ μέσα.
Παρατηρητέον πῶς οὐ μάτην οὐδὲ εἰκῆ καὶ τὸν χρόνον ἐπεσημήνατο.
Τριετίζοντα γὰρ λαβεῖν προσέταξε τοῦτ' ἔστι τέλεια ἀπηρτισμένα.
Καὶ διεῖλεν αὐτὰ μέσα καὶ ἔθηκεν αὐτὰ ἀντιπρόσωπα ἀλλήλοις τὰ δὴ ὄρνεα οὐ διεῖλε.
Καὶ καθεζόμενος ἐπετήρει ὥστε μὴ λυμήνασθαι τοῖς διχοτομήμασι τὰ ἐφιπτάμενα ὄρνεα καὶ διὰ πάσης ἡμέρας τοῦτο ποιῶν διετέλει.
Κατέβη δὲ ἕτερα ὄρνεα ἐπὶ τὰ σώματα τὰ διχοτομηθέντα καὶ συνεκάθισεν αὐτοῖς Ἄβραμ.
Περὶ δὲ ἡλίου δυσμὰς ἔκστασις ἐπέπεσε τῷ Ἄβραμ καὶ ἰδοὺ φόβος μέγας καὶ σκοτεινὸς ἐπιπίπτει αὐτῷ.
Τίνος ἕνεκεν περὶ ἡλίου δυσμὰς ὅτε λοιπὸν πρὸς ἑσπέραν ἡ ἡμέρα Διὰ πάντων προσεκτικώτερον αὐτὸν βούλεται ἐργάσασθαι διὰ τοῦτο καὶ ἔκστασις καὶ φόβος μέγας καὶ σκοτεινὸς ἐπιπίπτει αὐτῷ ἵνα διὰ τῶν γινομένων εἰς αἴσθησιν ἔλθῃ τῆς τοῦ Θεοῦ ὀπτασίας οὕτω γὰρ ἑκάστοτε τῷ Θεῷ ποιεῖν ἔθος.
Καὶ γὰρ ἡνίκα μετὰ ταῦτα τῷ Μωϋσῇ ἐν τῷ Σιναίῳ ὄρει ἔμελλε διδόναι τὸν νόμον καὶ τὰς ἐντολὰς Σκότος φησὶ καὶ θύελλα ἦν καὶ τὸ ὄρος καπνίζον.
Διὰ τοῦτο καὶ ἡ Γραφή φησιν Ὁ ἁπτόμενος τῶν ὀρέων καὶ καπνίζονται.
Ἐπειδὴ γὰρ τῶν ἀσωμάτων τι ἰδεῖν οὐχ οἷόν τε διὰ τῶν αἰσθητῶν τούτων ὀφθαλμῶν τὴν οἰκείαν ἡμῖν ἐνέργειαν σημᾶναι βούλεται.
Ἐπειδὴ τοίνυν κατεπλάγη ὁ δίκαιος ἐκεῖνος καὶ κατέσεισεν αὐτοῦ τὴν διάνοιαν ὁ φόβος καὶ ἡ γεγενημένη ἔκστασις ἐῤῥέθη φησὶ πρὸς αὐτόν Εἶπες φησὶ Κατὰ τί γνώσομαι καὶ σημεῖον ἐβουλήθης λαβεῖν πῶς μέλλεις κληρονομεῖν τὴν γῆν.
Ἰδοὺ δίδωμί σοι σημεῖον πολλῆς γὰρ δεῖ σε τῆς πίστεως ἵνα μάθῃς ὅτι καὶ ἐξ ἀπεγνωσμένων δύναμαι τὰ πράγματα εἰς χρηστὰς ἐλπίδας ἀγαγεῖν.
Καὶ ἐῤῥέθη πρὸς Ἄβραμ Γινώσκων γνώσῃ ὅτι πάροικον ἔσται τὸ σπέρμα σου ἐν γῇ οὐκ ἰδίᾳ καὶ δουλώσουσιν αὐτοὺς καὶ κακώσουσι καὶ ταπεινώσουσιν ἔτη τετρακόσια.
Τὸ δὲ ἔθνος ᾧ ἐὰν δουλεύσωσι κρινῶ ἐγώ μετὰ δὲ ταῦτα ἐξελεύσονται ὧδε μετὰ ἀποσκευῆς πολλῆς.
Μεγάλα τὰ εἰρημένα καὶ ψυχῆς νεανικῆς δεόμενα καὶ ὑπεραναβαινούσης καὶ ἀφιείσης κάτω πάντα τὰ ἀνθρώπινα.
Εἰ μὴ γὰρ γενναίαν τινὰ καὶ ἀνδρείαν καὶ φιλόσοφον εἶχε ψυχὴν ὁ πατριάρχης ταῦτα καὶ θορυβῆσαι αὐτὸν ἱκανὰ ἦν.
Γινώσκων γὰρ φησὶ γνώσῃ ὅτι πάροικον ἔσται τὸ σπέρμα σου ἐν γῇ οὐκ ἰδίᾳ καὶ δουλώσουσι καὶ κακώσουσι καὶ ταπεινώσουσιν αὐτοὺς ἔτη τετρακόσια.
Τὸ δὲ ἔθνος ᾧ ἐὰν δουλεύσωσι κρινῶ ἐγώ μετὰ δὲ ταῦτα ἐξελεύσονται ὧδε μετὰ ἀποσκευῆς πολλῆς.
Μὴ θαυμάσῃς φησὶ πρὸς ἑαυτὸν ὁρῶν καὶ τὸ γῆρας τὸ σὸν καὶ τὴν τῆς Σάρας στείρωσιν καὶ τὴν τῆς μήτρας νέκρωσιν καὶ νομίσῃς με μέγα τι εἰρηκέναι ὅτι εἶπον Τῷ σπέρματί σου δώσω τὴν γῆν ταύτην.
Οὐ μόνον γὰρ τοῦτό σοι προλέγω ἀλλ' ὅτι καὶ αὐτὸ τὸ σπέρμα σου εἰς ἀλλοτρίαν γῆν ἀπενεχθήσεται.
Καὶ οὐκ εἶπεν εἰς Αἴγυπτον οὐδὲ ὠνόμασε τῆς γῆς τὴν προσηγορίαν ἀλλά φησιν Ἐν γῇ οὐκ ἰδίᾳ καὶ δουλείαν ὑπομενοῦσι καὶ ταλαιπωρίαν καὶ ὀδυνήσονται οὐ πρὸς βραχὺν χρόνον οὐδὲ πρὸς ὀλίγων ἐτῶν ἀριθμὸν ἀλλὰ μέχρι τετρακοσίων ἐτῶν.
Τὴν μέντοι ἐκδικίαν αὐτῶν ἐγὼ ποιήσομαι καὶ τὸ ἔθνος ἐκεῖνο τὸ καταδουλωσόμενον ἐγὼ κρινῶ καὶ οὕτως αὐτοὺς μετὰ πολλῆς ἀποσκευῆς ἐπανελθεῖν ἐνταῦθα ποιήσω ὁμοῦ καὶ προλέγων αὐτῷ τὰ μετὰ ταῦτα ἐσόμενα μετὰ ἀκριβείας καὶ τὴν δουλείαν δηλῶν καὶ τὴν εἰς Αἴγυπτον κάθοδον καὶ τὴν ἀγανάκτησιν ἣν δι' αὐτοὺς μέλλουσι πειρᾶσθαι οἱ Αἰγύπτιοι καὶ τὴν μετὰ περιφανείας αὐτῶν ἐπάνοδον.
Καὶ δείκνυσιν αὐτῷ ὅτι οὐκ ἐπ' αὐτῷ μόνον τὰ ὑπὲρ φύσιν ἔσται καὶ μετὰ τοσαῦτα κωλύματα τὰ ὑπὸ τοῦ Θεοῦ ἐπαγγελθέντα εἰς πέρας ἀχθήσεται ἀλλὰ καὶ ἐπὶ παντὸς τοῦ σπέρματος αὐτοῦ τοῦτο συμβήσεται.
Ταῦτα δὲ φησὶν ἤδη σοι εἶπον ἵνα πρὶν ἢ τὸν βίον καταλύσῃς εἰδέναι ἔχῃς τὰ καὶ τοὺς σοὺς ἐκγόνους διαδεξόμενα.
Σὺ δὲ φησὶν ἀπελεύσῃ πρὸς τοὺς πατέρας σου τραφεὶς ἐν γήρᾳ καλῷ.
Οὐκ εἶπεν ἀποθανῇ ἀλλ' Ἀπελεύσῃ ὡς ἀποδημεῖν αὐτοῦ μέλλοντος καὶ μεθίστασθαι ἀπὸ πατρίδος εἰς πατρίδα.
Ἀπελεύσῃ φησὶ πρὸς τοὺς πατέρας σου οὐ τοὺς κατὰ σάρκα λέγων.
Πῶς γὰρ ἐπεὶ ἄπιστος ἦν αὐτοῦ ὁ πατὴρ καὶ οὐχ οἷόν τε ἦν τὸν πιστὸν πατριάρχην εἰς τὸν αὐτὸν ἐκείνῳ χῶρον ἀπελθεῖν Χάσμα γὰρ μέγα ἐστὶ φησὶ μεταξὺ ἡμῶν τε καὶ ὑμῶν.
Τίνος οὖν ἕνεκεν εἴρηκε Πρὸς τοὺς πατέρας σου Τοὺς δικαίους αἰνιττόμενος τοὺς περὶ τὸν Ἄβελ τοὺς περὶ τὸν Νῶε τοὺς περὶ τὸν Ἐνώχ.
Τραφεὶς ἐν γήρει καλῷ.
Ἴσως ἂν εἴποι τις καὶ ποῖον ἂν εἴη τούτου καλὸν γῆρας τὸ τοσούτων θλίψεων ἅπαντα τὸν βίον παρελθεῖν Ἀλλὰ μὴ τοῦτο ἴδῃς ἄνθρωπε ἀλλὰ ἀναλογίζου καὶ τὴν καθ' ἕκαστον καιρὸν περιφάνειν καὶ ὅπως ἐπίδοξος γέγονεν ὁ ξένος ὁ ἄπολις ὁ ἀνέστιος καὶ ὅσης διὰ παντὸς τοῦ χρόνου ἀπήλαυσε τῆς τοῦ Θεοῦ ἀντιλήψεως.
Μὴ τοίνυν κατὰ τὴν νῦν ὑπόληψιν κρῖνε τὰ πράγματα μηδὲ νόμιζε ἐκεῖνο εἶναι γῆρας καλὸν τὸ ἐν τρυφῇ καὶ ἀδδηφαγίᾳ διάγειν καὶ πλοῦτον κεκτῆσθαι καὶ οἰκετῶν πλῆθος καὶ ἀνδραπόδων ἀγέλας.
Ταῦτα γὰρ οὐκ ἂν ποιήσειε γῆρας καλὸν ἀλλὰ καὶ πολλὴν κατάγνωσιν ἂν ἐνέγκοι τῷ μηδὲ ἐν γήρᾳ σωφρονιζομένῳ μηδὲ πρὸς αὐτὰς τὰς ἐσχάτας ἀναπνοάς τι τῶν δεόντων βουλευομένῳ ἀλλὰ καθ' ἑκάστην ἡμέραν γαστριζομένῳ καὶ συμπόσια καὶ μέθας μεταδιώκοντι καὶ μετ' οὐ πολὺ τούτων ἁπάντων εὐθύνας ἀπαιτεῖσθαι μέλλοντι.
Ὁ μέντοι μετὰ τοσαύτης ἀρετῆς ὁδεύσας τὸν βίον οὗτος ἀληθῶς τραφεὶς ἐν γήρᾳ καλῷ καταλύει τὴν ζωὴν καὶ τῶν ἐνταῦθα πόνων εὑρίσκει λοιπὸν τὰς ἀμοιβὰς καὶ τὰς ἀντιδόσεις.
Διὰ τοῦτό φησι τοὺς μὲν ἐκγόνους ταῦτα διαδέξεται σὺ δὲ ἀπελεύσῃ τραφεὶς ἐν γήρᾳ καλῷ.
Σκόπει πάλιν ἐνταῦθα εἰ μὴ πολλὴ τοῦ δικαίου ἦν ἡ ἀνδρεία καὶ τῆς φιλοσοφίας ἡ ὑπερβολὴ πῶς καὶ αὐτὰ ταῦτα ἱκανὰ ἦν αὐτοῦ διαταράξαι τὸν λογισμόν.
Εἶπε γὰρ ἂν εἰ τῶν πολλῶν τις ἦν τίνος ἕνεκεν ἐπαγγέλλῃ μοι τοσοῦτον ἐξ ἐμοῦ σπέρμα ποιήσειν ἐκταθῆναι εἰ μέλλοιεν τοσούτοις περιβάλλεσθαι κακοῖς καὶ ἐπὶ τοσούτων ἐτῶν ἀριθμὸν δουλείαν ὑπομένειν τί μοι τὸ ὄφελος Ἀλλ' οὐδὲν τούτων ὁ δίκαιος ἐλογίσατο ἀλλὰ καθάπερ εὐγνώμων οἰκέτης τὰ παρὰ τοῦ Θεοῦ ἅπαντα ἔστεργε καὶ τὰ αὐτῷ δοκοῦντα τῶν ἑαυτοῦ λογισμῶν προετίμα.
Εἶτα καὶ τὸν καιρὸν αὐτῷ μηνύει τῆς ἐπανόδου τῆς ἀπὸ τῆς δουλείας.
Εἰπὼν γὰρ τῶν ἐτῶν ἀριθμὸν φησὶν ἔτη τετρακόσια Τετάρτῃ δὲ γενεᾷ ἀποστραφήσονται ὧδε.
Ἀλλ' ἐνταῦθα ἄν τις διαπορήσειε πῶς τετρακόσια ἔτη ἔφη δουλεύειν αὐτοὺς καίτοι οὐδὲ τὰ ἡμίση τούτων πεποιηκότων αὐτῶν εἰς τὴν Αἴγυπτον.
Διὰ τοῦτο οὐκ εἶπεν ὅτι εἰς τὴν Αἴγυπτον ποιήσουσιν ἔτη τετρακόσια ἀλλ' Ἐν γῇ οὐκ ἰδίᾳ ὥστε δυνηθῆναι τοῖς ἔτεσιν οἷς κατὰ τὴν Αἴγυπτον ἐποίησαν συναριθμεῖσθαι καὶ τὸν χρόνον τοῦ πατριάρχου καθ' ὃν ἐκ τῆς Χαῤῥὰν ἐξελθεῖν προσετάχθη.
Ἐξ ἐκείνου γὰρ ἡμῖν καὶ τὸν ἀριθμὸν τῶν ἐτῶν αὐτοῦ κατάδηλον ἐποίησεν ἡ Γραφὴ εἰποῦσα ὅτι ἑβδομηκονταπέντε ἐτῶν ἦν ἡνίκα ἐξῆλθεν ἐκ Χαῤῥάν.
Ἐξ ἐκείνου τοίνυν μέχρι τῆς ἐξόδου τῆς ἐξ Αἰγύπτου εἰ βουληθείη τις ἀριθμῆσαι εὑρήσει σωζόμενον τὸν ἀριθμόν.
Καὶ ἕτερον δὲ ἔστιν εἰπεῖν ὅτι φιλάνθρωπος ὢν ὁ Δεσπότης καὶ συμμετρῶν ἀεὶ τῇ ἀσθενείᾳ τῇ ἡμετέρᾳ καὶ τὰς τιμωρίας ἐπειδὴ εἶδεν αὐτοὺς πεπονηκότας καὶ τοὺς Αἰγυπτίους πολλὴν περὶ αὐτοὺς τὴν ὠμότητα ἐπιδεικνυμένους πρὸ τοῦ ὡρισμένου καιροῦ τὴν ἐκδικίαν ἐποιήσατο καὶ πρὸς τὴν ἐλευθερίαν αὐτοὺς ἐπανήγαγεν.
Ἔθος γὰρ αὐτῷ τοιοῦτον ἐπειδὴ διὰ πάντων τὴν ἡμετέραν σωτηρίαν πραγματεύεται κἂν ἀπειλήσῃ τιμωρεῖσθαι βουληθῶμεν δὲ ἡμεῖς πολλὴν ἐπιδείξασθαι τὴν ἐπιστροφὴν ἀνακαλεῖσθαι αὐτοῦ τὰς ἀποφάσεις καὶ τοὐναντίον πάλιν κἂν ὑπόσχηταί τι χρηστὸν ἡμῖν παρέξειν ἡμεῖς δὲ μὴ τὰ παρ' ἑαυτῶν εἰσενέγκωμεν οὐδὲ αὐτὸς εἰς πέρας ἄγει τὰ ἐπαγγελθέντα ὥστε μὴ χείρους ἡμᾶς καὶ ταύτῃ γενέσθαι.
Καὶ ταῦτα ἅπαντα ὅσοι φιλότεχνοι περὶ τὴν ἀνάγνωσιν τῶν θείων Γραφῶν ἐστε εὑρεῖν δυνήσεσθε.
Τετάρτῃ δὲ φησὶ γενεᾷ ἀποστραφήσονται ὧδε οὔπω γὰρ ἀναπεπλήρωνται αἱ ἁμαρτίαι τῶν Ἀμοῤῥαίων ἕως τοῦ νῦν.
Τότε φησὶ καιρὸς ἔσται τοῦ καὶ ἐκείνους πρὸς τὴν ἐλευθερίαν ἐπαναχθῆναι καὶ τούτους δίκην δοῦναι ὑπὲρ τοῦ πλήθους τῶν ἡμαρτημένων καὶ τῆς γῆς ἐξεωσθῆναι.
Ἀμφότερα τοίνυν κατὰ τὸν δέοντα καιρὸν γενήσεται κἀκείνων ἡ ἀποκατάστασις καὶ τούτων ἡ ἐκβολή.
Οὔπω γὰρ αὐτῶν φησὶν ἀναπεπλήρωνται αἱ ἁμαρτίαι ὡς ἂν εἴποι τις οὐδέπω τοσοῦτον εἰργάσαντο πλῆθος πλημμελημάτων ὡς τοιαύτην ὑποσχεῖν δίκην.
Φιλάνθρωπος γὰρ ὢν οὐ μόνον τῶν ἐπταισμένων μείζους οὐκ ἐπάγει τὰς τιμωρίας ἀλλὰ καὶ σφόδρα ἐλάττους.
Διὰ τοῦτο καὶ περὶ τούτους πολλὴν ἐπιδείκνυται τὴν μακροθυμίαν ἵνα καθ' ἑαυτῶν ἐπισπασάμενοι τὴν τιμωρίαν μηδεμίαν ἔχωσι λοιπὸν ἀπολογίαν.
Εἴδετε πῶς ἅπαντα μετὰ ἀκριβείας ἐγνώρισε τῷ πατριάρχῃ ἵνα πανταχόθεν αὐτοῦ νευρώσῃ τὴν πίστιν καὶ ἐκ τῶν πρὸς αὐτὸν εἰρημένων ἔχῃ θαῤῥεῖν ὅτι καὶ τὰ εἰς τοὺς ἐκγόνους πάντως ἐκβήσεται καὶ ἐκ τῶν προειρημένων πάλιν βεβαίαν κτήσηται τὴν πίστιν ὥστε καὶ τὰ κατ' αὐτὸν ἤδη εἰς ἔργον ἐλθεῖν ἀνάγκη.
Εἶτα ἐπειδὴ ἐπλήρωσε τὴν πρόῤῥησιν καὶ ἐδέξατο σημεῖον ἱκανὸν τῶν πρὸς αὐτὸν γεγενημένων.
Ἐπειδὴ ἐγένετο ὁ ἥλιος πρὸς δυσμὰς φησὶ φλὸξ ἐγένετο καὶ ἰδοὺ κλίβανος καπνιζόμενος καὶ λαμπάδες πυρὸς αἳ διῆλθον ἀνὰ μέσον τῶν διχοτομημάτων.
Καὶ ἡ φλὸξ καὶ ὁ κλίβανος καὶ αἱ λαμπάδες ἐγίνοντο πρὸς τὸ γνωρίσαι τῷ δικαίῳ τῶν συνθηκῶν τὸ βέβαιον καὶ τῆς τοῦ Θεοῦ ἐνεργείας τὴν παρουσίαν.
Εἶτα ἐπειδὴ ἐπληρώθη ἅπαντα καὶ ἀπηρτίσθη τοῦ πυρὸς ἀναλώσαντος τὰ προκείμενα Διέθετο φησὶ Κύριος ἐν τῇ ἡμέρᾳ ἐκείνῃ τῷ Ἄβραμ διαθήκην λέγων Τῷ σπέρματί σου δώσω τὴν γῆν ταύτην ἀπὸ τοῦ ποταμοῦ Αἰγύπτου ἕως τοῦ ποταμοῦ τοῦ μεγάλου Εὐφράτου τοὺς Κιναίους καὶ τοὺς Κενεζαίους καὶ τοὺς Κεδμωναίους παὶ τοὺς Χετταίους καὶ τοὺς Φερεζαίους καὶ τοὺς Ῥαφαεὶμ καὶ τοὺς Ἀμοῤῥαίους καὶ τοὺς Χαναναίους καὶ τοὺς Εὐαίους καὶ τοὺς Γεργεσαίους καὶ τοὺς Ἰεβουσαίους.
Ὅρα πῶς πάλιν τῇ συνεχείᾳ βεβαιοῖ τὴν εἰς αὐτὸν ἐπαγγελίαν.
Διέθετο γὰρ φησὶ διαθήκην λέγων Τῷ σπέρματί σου δώσω τὴν γῆν ταύτην.
Εἶτα ἵνα ἐκ τοῦ πλάτους τῆς γῆς καὶ ἐκ τοῦ μεγέθους τῶν ὁρίων εἰδέναι ἔχῃ ὁ δίκαιος ὅσον ἐκταθήσεται αὐτοῦ τὸ σπέρμα φησίν Ἀπὸ τοῦ ποταμοῦ Αἰγύπτου ἕως τοῦ ποταμοῦ Εὐφράτου τοσοῦτον ἔσται φησὶ τὸ σπέρμα σου.
Σκόπει πῶς διὰ πάντων τοῦ πλήθους αὐτῷ τὴν ὑπερβολὴν ἐμφᾶναι βούλεται.
Ἀνωτέρω γὰρ εἰπὼν κατὰ τὸ τῶν ἄστρων πλῆθος οὕτως ἀναρίθμητον αὐτὸ ποιήσειν ἐνταῦθα καὶ τὸ μῆκος τῶν ὁρίων δῆλον ἐποίησεν ἵνα καὶ ἐντεῦθεν μάθῃ τοῦ μέλλοντος ἔσεσθαι πλήθους τὴν ἔκτασιν.
Καὶ οὐ τοῦτο μόνον ἀλλὰ καὶ κατ' εἶδος τῶν ἐθνῶν μνημονεύει ὧν ἔμελλε τὴν κατάσχεσιν παρέξειν αὐτοῦ τῷ σπέρματι ἵνα πολλὴν διὰ πάντων πληροφορίαν παράσχῃ τῷ δικαίῳ.
Καὶ τοσούτων ἐπαγγελιῶν γεγενημένων ἔτι ἔμενεν ἄγονος ἡ Σάρα καὶ τὸ γῆρας αὐτοῖς ἐπετείνετο ἵνα τῆς πίστεως αὐτῶν μέγιστον τεκμήριον ἐξενέγκαντες τότε καὶ τῆς ἀνθρωπίνης φύσεως ἴδωσι τὴν ἀσθένειαν καὶ τῆς τοῦ Θεοῦ δυνάμεως τὸ μέγεθος.
Ἀλλ' ἵνα μὴ πάλιν εἰς πολὺ μῆκος τὴν διδασκαλίαν ἐκτείνωμεν μέχρι τούτου τὰ τῆς ὑποθέσεως στήσαντες καταπαύσωμεν τὸν λόγον παρακαλέσαντες ὑμᾶς ζηλωτὰς γενέσθαι τοῦ πατριάρχου.
Ἐννόησον γὰρ ἀγαπητὲ διὰ τὰ ῥήματα ἐκεῖνα ἃ πρὸς τὸν βασιλέα Σοδόμων ἐποιήσατο μᾶλλον δὲ καὶ διὰ τὴν ἄλλην ἅπασαν ἀρετὴν ἢν διὰ πάσης ἐπεδείκνυτο τῆς ζωῆς πόσης ἠξιώθη τῆς ἀμοιβῆς καὶ πόσην περὶ αὐτὸν τὴν συγκατάβασιν ὁ Δεσπότης ἐπεδείξατο δεικνὺς διὰ τῶν εἰς τὸν πατριάρχην γεγενημένων ἅπασιν ἡμῖν τῆς φιλοτιμίας αὐτοῦ τὴν ὑπερβολὴν καὶ ὅτι κἂν βραχύ τι προλαβόντες ἐπιδείξασθαι δυνηθῶμεν οὐδὲ τὸ τυχὸν ὑπερθέμενος μεγάλαις ἡμᾶς ἀμείβεται ταῖς δωρεαῖς μόνον ἐὰν εἰλικρινῆ τὴν πίστιν ἐπιδειξώμεθα καθάπερ ὁ δίκαιος οὗτος καὶ μηδέποτε σαλευώμεθα τὸν λογισμὸν ἀλλ' ἐρηρεισμένην ἔχωμεν τὴν γνώμην Ἐντεῦθεν γὰρ καὶ οὗτος εὐδοκίμησεν.
Ἄκουε γὰρ τοῦ μακαρίου Παύλου ἀνακηρύττοντος αὐτοῦ τὴν πίστιν ἣν ἐξ ἀρχῆς καὶ ἐκ προοιμίων ἐπεδείξατο φησὶ γὰρ Πίστει καλούμενος Ἀβραὰμ ὑπήκουσεν ἐξελθεῖν εἰς τὸν τόπον ὃν ἔμελλε λαμβάνειν καὶ ἐξῆλθε μὴ ἐπιστάμενος ποῦ ἔρχεται ἐκεῖνο ἡμῖν αἰνιττόμενος τὸ παρὰ τοῦ Θεοῦ εἰρημένον Ἔξελθε ἐκ τῆς γῆς σου καὶ δεῦρο εἰς τὴν γῆν ἣν ἄν σοι δείξω.
Εἶδες πίστιν βεβαίαν εἶδες γνώμην εἰλικρινῆ Τοῦτον καὶ ἡμεῖς μιμησώμεθα καὶ ἐξέλθωμεν τῇ γνώμῃ καὶ τῇ προθυμίᾳ ἐκ τῶν τοῦ παρόντος βίου πραγμάτων καὶ ὁδεύσωμεν εἰς τὸν οὐρανόν.
Δυνατὸν γὰρ ἐὰν ἐθέλωμεν καὶ ἐνταῦθα διάγοντες τῆς ἐκεῖ ὁδοῦ ἔχεσθαι ὅταν ἄξια τῶν οὐρανῶν διαπραττώμεθα ὅταν μὴ περὶ τὰ τοῦ κόσμου ὦμεν ἐπτοημένοι ὅταν μὴ τὴν δόξαν τὴν κενὴν τοῦ βίου τούτου ἐπιζητῶμεν ἀλλὰ ταύτης ὑπερορῶντες ἐκείνης ἐφίεσθαι σπουδάζωμεν τῆς ἀληθοῦς καὶ ἀεὶ μενούσης ὅταν μὴ περὶ τὴν τῆς ἐσθῆτος πολυτέλειαν ἀπασχολώμεθα μηδὲ τὸ σῶμα καλλωπίζειν σπουδάζωμεν ἀλλὰ πάντα τοῦτον τὸν ἔξωθεν κόσμον μετάγωμεν εἰς τὴν τῆς ψυχῆς ἐπιμέλειαν καὶ μὴ ἀνεχώμεθα γυμνὴν αὐτὴν καὶ ἔρημον ταύτης τῆς ἀρετῆς τῶν ἐνδυμάτων περιορᾷν ὅταν καταγελῶμεν τρυφῆς ὅταν γαστριμαργίαν φεύγωμεν ὅταν μὴ τὰ συμπόσια καὶ τὰ δεῖπνα μεταδιώκωμεν ἀλλὰ τῆς αὐταρκείας ἐχώμεθα κατὰ τὴν ἀποστολικὴν παραίνεσιν τὴν λέγουσαν Ἔχοντες διατροφὰς καὶ σκεπάσματα τούτοις ἀρκεσθησόμεθα.
Τί γὰρ ὄφελος εἰπέ μοι τῶν περιττῶν καὶ τοῦ τὴν γαστέρα διαῤῥήγνυσθαι ὑπὸ τῆς πολλῆς ἀδδηφαγίας ἢ τοῦ λογισμοῦ τὸ κριτήριον ἡμῖν διαφθείρεσθαι ἀπὸ τῆς ἀμέτρου οἰνοποσίας ἢ οὐχὶ ἐντεῦθεν καὶ τῷ σώματι καὶ τῇ ψυχῇ πάντα τίκτεται τὰ κακά Πόθεν γὰρ αἱ νόσοι αἱ παντοδαπαὶ καὶ τῶν μελῶν αἱ διαστροφαί Οὐχὶ ἐντεῦθεν ἀπὸ τοῦ τὴν χρείαν ὑμᾶς ὑπερβαίνοντας βαρὺ φορτίον ἐπιτιθέναι τῇ γαστρί Πόθεν δὲ αἱ μοιχεῖαι αἱ πορνεῖαι αἱ ἁρπαγαὶ αἱ πλεονεξίαι οἱ φόνοι αἱ λῃστεῖαι καὶ πᾶσα τῆς ψυχῆς ἡ διαφθορά Οὐ διὰ τὸ τοῦ πλείονος ἐφίεσθαι τῆς συμμετρίας Ὥσπερ γὰρ ῥίζαν τῶν κακῶν ἁπάντων τὴν φιλαργυρίαν ὁ Παῦλος ἐκάλεσεν οὕτως οὐκ ἄν τις ἁμάρτοι πηγὴν τῶν κακῶν ἁπάντων προσκαλῶν τὴν ἀμετρίαν καὶ τὸ τὴν χρείαν ἐφ' ἑκάστου βούλεσθαι ἡμᾶς ὑπερβαίνειν.
Εἰ γὰρ ἐβουλόμεθα καὶ ἐν τῇ τροφῇ καὶ ἐν τοῖς ἐνδύμασι καὶ ἐν τοῖς οἰκήμασι καὶ ἐν ταῖς χρείαις ταῖς ἄλλαις ταῖς σωματικαῖς μὴ αὐτῶν ἐφίεσθαι ἀλλὰ τὰ ἀναγκαῖα μόνον ἐπιζητεῖν πολλῆς ἂν λύμης ἀπήλλακτο τὸ τῶν ἀνθρώπων γένος.
Ἀλλ' οὐκ οἶδ' ὅπως ἕκαστος ἡμῶν κατὰ τὴν ἑαυτοῦ δύναμιν τὸ τῆς πλεονεξίας νόσημα δεξάμενος φιλονεικεῖ μηδέποτε εἴσω τῶν τῆς χρείας ὅρων γίνεσθαι ἀλλ' ἀπεναντίας τῇ ἀποστολικῇ παραινέσει τῇ λεγούσῃ Ἔχοντες διατροφὰς καὶ σκεπάσματα τούτοις ἀρκεσθησόμεθα οὕτως ἡμεῖς ἅπαντα πράττομεν οὐκ εἰδότες ὡς πάντων τῶν ὑπὲρ τὴν χρείαν τὴν ἀναγκαίαν εὐθύνας καὶ λόγον ὑφέξομεν ὡς οὐ δεόντως κεχρημένοι τοῖς παρὰ τοῦ Δεσπότου ἡμῖν παρασχεθεῖσιν.
Οὐ γὰρ ἵνα εἰς ἀπόλαυσιν ἡμετέραν μόνον ἀποχρησώμεθα ταῦτα ἡμῖν παρέσχετο ἀλλ' ἵνα καὶ τῶν ὁμογενῶν τὴν ἔνδειαν παραμυθησώμεθα.
Ποίας ἂν οὖν εἶεν συγγνώμης ἄξιοι οἱ καὶ ἐν ἐσθήμασι πολλὴν τὴν βλακείαν ἐπιδεικνύμενοι καὶ τὰ τῶν σκωλήκων νήματα περιβάλλεσθαι σπουδάζοντες τὸ δὲ χαλεπώτατον καὶ ἐπὶ τούτοις μέγα φρονοῦντες δέον ἐγκαλύπτεσθαι καὶ δεδοικέναι καὶ τρέμειν ὅτι αὐτὸς μὲν εἰς οὐδὲν δέον οὐδὲ χρείας ἕνεκεν ἀλλὰ βλακείας καὶ κενοδοξίας χάριν καὶ ὥστε ὑπὸ τῶν ἀγοραίων θαυμασθῆναι τοιαῦτα περίκεισαι ὁ δὲ τῆς αὐτῆς σοὶ φύσεως τυγχάνων γυμνὸς περίεισιν οὐδὲ ἁδρὸν ἱμάτιον περιβαλέσθαι ἔχων καὶ οὔτε ἡ φύσις αὐτὴ εἰς συμπάθειάν σε ἕλκει οὐδὲ τὸ συνειδὸς διεγείρει πρὸς τὴν ἀντίληψιν τοῦ ὁμογενοῦς οὔτε ἡ ἔννοια τῆς φοβερᾶς ἡμέρας ἐκείνης οὔτε τῆς γεέννης ὁ φόβος οὔτε τῶν ἐπαγγελιῶν τὸ μέγεθος οὔτε τὸ αὐτὸν τὸν κοινὸν ἡμῶν Δεσπότην ἁπάντων οἰκειοῦσθαι τὰ εἰς τοὺς ὁμογενεῖς γινόμενα ἀλλὰ καθάπερ λιθίνην καρδίαν ἔχοντες καὶ ἔξω τῆς φύσεως ὄντες οὕτω νομίζουσι λοιπὸν διὰ τὴν τῶν ἱματίων περιβολὴν καὶ ἀνώτεροι τῆς ἀνθρωπίνης φύσεως εἶναι οὐκ ἐννοοῦντες ὅσων ὑπευθύνους ἑαυτοὺς καθιστᾶσι κακῶς οἰκονομοῦντες τὰ παρὰ τοῦ Δεσπότου αὐτοῖς ἐμπιστευθέντα καὶ οὐ βουλόμενοι τοῖς συνδούλοις διδόναι τι μέρος ἀλλ' ἡδέως ἀφέντες ὑπὸ τῶν σητῶν αὐτὰ καταναλίσκεσθαι δαψιλέστερον αὐτοῖς τὸ τῆς γεέννης πῦρ ἤδη προευτρεπίζουσιν Εἰ γὰρ καὶ πάντα τὰ ἔνδον ἀποκείμενα διένειμαν τοῖς δεομένοις οἱ πλουτοῦντες καὶ οὕτως οὐκ ἂν τὴν κόλασιν διέφυγον ὑπὲρ ὧν τρυφῶντες καὶ ἐν τοῖς ἐσθήμασι καὶ ἐν ταῖς ἑστιάσεσι διετέλουν.
Πόσης γὰρ οὐκ ἂν εἶεν κολάσεως ἄξιοι οἱ πάντα τρόπον σπουδάζοντες τὰ μὲν σηρικὰ περιβεβλῆσθαι πολλάκις ἱμάτια καὶ σοβεῖν ἐπὶ τῆς ἀγορᾶς καὶ τὰ μὲν χρυσίῳ καθυφασμένα περικεῖσθαι τὰ δὲ καὶ ἄλλως πως πεποικίλθαι τὸν δὲ Χριστὸν περιορᾷν γυμνὸν καὶ μηδὲ τῆς ἀναγκαίας εὐπορεῖν τροφῆς Μάλιστα γάρ μοι πρὸς τὰς γυναῖκας οὗτος ἂν ὁ λόγος ἁρμόσειε.
Πλείονα γὰρ παρ' αὐταῖς ἔστιν εὑρεῖν τὴν φιλοκοσμίαν καὶ τὴν ἀσωτίαν καὶ τὸ μετὰ τῶν διαχρύσων ἱματίων καὶ τὰ χρυσία αὐτὰ περικεῖσθαι ἐπί τε τῆς κεφαλῆς ἐπί τε τοῦ τραχήλου καὶ τοῦ λοιποῦ σώματος καὶ μέγα φρονεῖν ἐπὶ τούτοις.
Πόσων εἰπέ μοι πενήτων γαστέρας ἠδύναντο παραμυθήσασθαι καὶ πόσα σώματα γυμνητευόντων σκεπάσαι τὰ ἐπὶ τῶν ὤτων μόνον ἐκκρεμάμενα μάτην καὶ εἰκῆ καὶ ἐπ' οὐδενὶ κέρδει ἀλλ' ἢ μόνον ἐπὶ βλάβῃ καὶ λύμῃ ψυχῆς Διὰ τοῦτο καὶ ὁ τῆς οἰκουμένης διδάσκαλος εἰπὼν Ἔχοντες διατροφὰς καὶ σκεπάσματα μετήγαγε πάλιν ἐπὶ τὰς γυναῖκας τὸν λόγον καί φησι Μὴ ἐν πλέγμασιν ἢ χρυσῷ ἢ μαργαρίταις ἢ ἱματισμῷ πολυτελεῖ κοσμεῖν ἑαυτάς.
Ὅρα πῶς οὐ βούλεται τούτοις κοσμεῖσθαι οὐδὲ χρυσία περικεῖσθαι οὐδὲ μαργαρίτας καὶ ἱμάτια πολυτελῆ ἀλλὰ τὸν ἀληθῆ κόσμον ἐπὶ τὴν ψυχὴν μετάγειν καὶ διὰ τῆς τῶν ἀγαθῶν ἔργων πράξεως τὸ κάλλος τῆς ψυχῆς φαιδρύνειν καὶ μὴ περὶ ταῦτα ἐπτοημένην περιορᾷν ἐκείνην ῥυπῶσαν αὐχμῶσαν ῥάκια περιβεβλημένην λιμῷ τηκομένην ὑπὸ τοῦ κρυμοῦ πηγνυμένην.
Ἡ γὰρ σπουδὴ αὕτη καὶ ὁ περὶ τὸ σῶμα καλλωπισμὸς ἐκείνης δείκνυσι τὴν ἀμορφίαν καὶ ἡ τούτου τρυφὴ ἐκείνης τὸν λιμὸν φανερὸν καθίστησι καὶ ἡ περὶ τὴν ἐσθῆτα πολυτέλεια ἐκείνης τὴν γυμνότητα ἐκφαίνει.
Οὐδὲ γὰρ οἷόν τέ τινα ψυχῆς ἐπιμελούμενον καὶ τὴν εὐμορφίαν ἐκείνης καὶ τὸ κάλλος περὶ πολλοῦ ποιούμενον πρὸς τὸν ἔξω κόσμον ἐπτοῆσθαι ὥσπερ πάλιν ἀδύνατόν τινα πρὸς τὴν φαντασίαν τὴν ἔξωθεν ἐσχολακότα καὶ τῆς ἐσθῆτος τὸν καλλωπισμὸν καὶ τὸν ἀπὸ τῶν χρυσίων κόσμον ἐκείνης ἡντιναοῦν ποιεῖσθαι φροντίδα.
Πότε γὰρ ἀνέξεται ἡ τοιαύτη ψυχὴ τῶν δεόντων τι συνιδεῖν ἢ εἰς ἔννοιαν πνευματικῶν πραγμάτων εἰσελθεῖν ἅπαξ περὶ τὰ γήϊνα ἑαυτὴν ἐκδεδωκυῖα καὶ χαμαὶ ὡς εἰπεῖν συρομένη καὶ οὐδέποτε ἀναπνεῦσαι δυναμένη ἀλλὰ συγκεκυφυῖα καὶ μυρίοις φορτίοις ἁμαρτημάτων ἑαυτὴν βαρύνουσα Ὅσαι γὰρ ἐντεῦθεν αἱ ἀηδίαι τίκτονται οὐ δυνατὸν νῦν παραστῆσαι τῷ λόγῳ ἀλλ' ἀρκεῖ τῷ συνειδότι καταλιπεῖν τῶν περὶ ταῦτα ἐσχολακότων ὅσας καθ' ἑκάστην ἡμέραν ἐντεῦθεν δέχονται τὰς ἀθυμίας.
Ἢ γὰρ διέπεσέ τι τῶν χρυσίων καὶ πολὺς ὁ χειμὼν καὶ ὁ θόρυβος κατέλαβεν ἅπασαν τὴν οἰκίαν ἢ οἰκέτης ὑφείλετο καὶ πᾶσι μάστιγες καὶ πληγαὶ καὶ δεσμωτήρια ἢ βάσκανοί τινες ἐπεβούλευσαν καὶ ἐξαίφνης ἐγύμνωσαν τῶν ὄντων καὶ πολλὴ καὶ ἀφόρητος ἡ ἀθυμία ἢ πραγμάτων περίστασις ἐμπεσοῦσα εἰς ἐσχάτην πενίαν κατήνεγκε καὶ βαρυτέραν θανάτου τὴν ζωὴν αὐτοῖς κατέστησεν ἢ ἕτερόν τι πάλιν παρεμπεσὸν πολλὴν τὴν ἀηδίαν προεξένησε.
Καὶ ἁπλῶς οὐκ ἔστι ποτὲ ταραχῆς ἐκτὸς εὑρεῖν τὴν ἐν τούτοις ἐσχολακυῖαν ψυχὴν ἀλλ' ὥσπερ τὰ τῆς θαλάττης κύματα οὐχ οἷόν τε ἐπιλιπεῖν οὐδὲ ἀριθμῷ ὑποβληθῆναι διὰ τὴν πολλὴν συνέχειαν τὸν αὐτὸν δὴ τρόπον καὶ τὰς ἐντεῦθεν τικτομένας ταραχὰς οὐχ οἷόν τε πάσας ἐξαριθμήσασθαι.
Διὸ παρακαλῶ φεύγωμεν ἐν ἅπασι τοῖς πράγμασι τὴν πλεονεξίαν καὶ τὸ τὴν χρείαν ὑπερβαίνειν.
Ὁ γὰρ ἀληθὴς πλοῦτος ἡ ἀνάλωτος περιουσία αὕτη τυγχάνει τὸ τῆς χρείας ἐφίεσθαι καὶ τὰ ὑπὲρ τὴν χρείαν δεόντως διατιθέναι.
Ὁ γὰρ τοιοῦτος οὔτε πενίαν δεῖσαί ποτε δυνήσεται οὔτε ἐπήρειαν ὑπομενεῖ οὔτε ταραχῆς πειραθήσεται ἀλλὰ καὶ συκοφαντίας ἐκτὸς ἔσται καὶ τῶν ἐπιβουλευόντων ἐλευθερωθήσεται καὶ ἁπλῶς εἰπεῖν ἐν διηνεκεῖ ἔσται γαλήνῃ ἡσυχίας καὶ ἀπραγμοσύνης ἀπολαύων καὶ τὸ δὴ μεῖζον ἁπάντων καὶ τὸ κεφάλαιον τῶν ἀγαθῶν ὁ τοιοῦτος καὶ τὸν Θεὸν ἵλεων ἕξει καὶ πολλῆς ἀπολαύσει τῆς ἄνωθεν ῥοπῆς ἅτε δὴ οἰκονόμος πιστὸς τῶν τοῦ Δεσπότου χρημάτων.
Μακάριος γὰρ φησὶν ὁ δοῦλος ἐκεῖνος ὃν ἐλθὼν ὁ κύριος αὐτοῦ εὑρήσει οὕτω ποιοῦντα οὕτω διανέμοντα τοῖς συνδούλοις καὶ μὴ θύραις καὶ μοχλοῖς ἐναποκλείοντα καὶ τοῖς σκώληξι τροφὴν συγχωροῦντα γίνεσθαι ἀλλὰ τῶν πενήτων τὴν ἔνδειαν παραμυθούμενον καὶ καλὸν καὶ πιστὸν οἰκονόμον γινόμενον τῶν παρὰ τοῦ Δεσπότου χορηγηθέντων ἵνα καὶ τῆς καλῆς ταύτης διανομῆς μέγαν τὸν μισθὸν κομίσηται καὶ τῶν ἐπηγγελμένων ἀγαθῶν ἐπιτυχεῖν καταξιωθῇ χάριτι καὶ φιλανθρωπίᾳ τοῦ Κυρίου ἡμῶν Ἰησοῦ Χριστοῦ μεθ' οὗ τῷ Πατρὶ ἅμα τῷ ἁγίῳ Πνεύματι δόξα κράτος τιμὴ νῦν καὶ ἀεὶ καὶ εἰς τοὺς αἰῶνας τῶν αἰώνων.
Σάρα δὲ ἡ γυνὴ Ἄβραμ οὐκ ἔτικτεν αὐτῷ ἦν δὲ αὐτῇ παιδίσκη Αἰγυπτία ᾗ ὄνομα Ἄγαρ.
Πάλιν τὰ σήμερον ἀναγνωσθέντα ἐπὶ τὴν ὑπόθεσιν τὴν κατὰ τὸν πατριάρχην τὴν ἡμετέραν καλεῖ γλῶτταν καὶ μὴ θαυμάσητε εἰ ἐπὶ τοσαύταις ἡμέραις τὴν κατ' αὐτὸν ἱστορίαν εἰς μέσον παραγαγόντες οὐδέπω καὶ τήμερον αὐτὴν ἀπαρτίσαι δεδυνήμεθα.
Πολλὴ γὰρ ἡ περιουσία τῆς τοῦ δικαίου ἀρετῆς καὶ τῶν τούτου κατορθωμάτων τὸ μέγεθος ἅπασαν ἀνθρωπίνην νικᾷ γλῶτταν.
Ὃν γὰρ ὁ Θεὸς ἄνωθεν ἐστεφάνωσε καὶ ἀνεκήρυξε τίς ἀνθρώπων κατ' ἀξίαν ἐπαινέσαι δυνήσεται Ἀλλ' ὅμως εἰ καὶ τῆς ἀξίας πολλῷ τῷ μέτρῳ ἀπολειπόμεθα ἀλλ' οὖν γε εἰς δύναμιν ἡμετέραν τὰ κατ' αὐτὸν εἰς μέσον προθέντες εἰς ζῆλον ὑμᾶς καὶ μίμησιν τῆς τούτου ἀρετῆς ἐναγαγεῖν βουλόμεθα.
Ἱκανὴ γὰρ τοῦ ἀνδρὸς ἡ φιλοσοφία πᾶσαν τῶν ἀνθρώπων παιδεῦσαι τὴν φύσιν καὶ τοὺς προσέχειν βουλομένους πρὸς τὴν τῆς ἀρετῆς ὁδὸν ἐφελκύσασθαι.
Ἀλλὰ προσέχετε παρακαλῶ τοῖς λεγομένοις ἵνα καὶ ἐκ τῶν προσφάτως ἀνεγνωσμένων καταμάθωμεν τοῦ δικαίου τὴν φιλοσοφίαν.
Ἱκανὸν γὰρ τοῦτο τὸ χωρίον παιδεῦσαι καὶ ἄνδρας καὶ γυναῖκας ὥστε πολλὴν περὶ ἀλλήλους ἐπιδείκνυσθαι τὴν ὁμόνοιαν καὶ τῆς συζυγίας τὸν σύνδεσμον ἀῤῥαγῆ διαφυλάττειν καὶ μήτε τὸν ἄνδρα τῆς γυναικὸς κατεξανίστασθαι ἀλλ' ὡς ἀσθενεστέρῳ σκεύει πολλὴν ἀπονέμειν τὴν συγγνώμην μήτε τὴν γυναῖκα πρὸς τὸν ἄνδρα διχοστατεῖν ἀλλ' ἀλλήλων τὰ βάρη βαστάζειν ἑκατέροις διαμιλλᾶσθαι καὶ τὴν οἰκείαν εἰρήνην πάντων ἡγεῖσθαι προτιμοτέραν.
Ἀναγκαῖον δὲ καὶ αὐτῶν ἀκοῦσαι τῶν ῥημάτων ἵνα σαφεστέρα ὑμῖν γένηται ἡ διδασκαλία.
Σάρα δὲ φησὶν ἡ γυνὴ Ἄβραμ οὐκ ἔτικτεν αὐτῷ ἦν δὲ αὐτῇ παιδίσκη Αἰγυπτία ᾗ ὄνομα Ἅγαρ.
Σκόπει μοι ἐντεῦθεν ἀγαπητὲ τοῦ Θεοῦ τὴν ἄφατον μακροθυμίαν καὶ τοῦ δικαίου τὴν ὑπερβάλλουσαν πίστιν καὶ τὴν εὐγνωμοσύνην ἣν περὶ τὰς ἐπαγγελίας ἐπεδείκνυτο τὰς εἰς αὐτὸν γεγενημένας.
Τοσαυτάκις γὰρ ὑποσχομένου τοῦ Θεοῦ ὅτι τῷ σπέρματι αὐτοῦ δώσει τὴν γῆν καὶ ὅτι εἰς τοσοῦτον πλῆθος ἐκταθήσεται ὡς τῷ τῶν ἄστρων πλήθει παρισωθῆναι ὁρῶν οὐδὲν τῶν ἐπαγγελθέντων εἰς ἔργον ἐκβαῖνον ἀλλ' ἔτι μέχρι λόγων τὰ τῶν ὑποσχέσεων τυγχάνοντα οὐκ ἐταράττετο τὸν λογισμὸν οὐκ ἐσαλεύετο τὴν γνώμην ἀλλ' ἔμενεν ἀκλινὴς πιστεύων τῇ δυνάμει τοῦ ἐπαγγειλαμένου.
Διὰ γὰρ τοῦτο καὶ νῦν ἐπεσημήνατο ἡ θεία Γραφὴ λέγουσα Σάρα δὲ ἡ γυνὴ Ἄβραμ οὐκ ἔτικτεν αὐτῷ μονονουχὶ τοῦτο ἡμῖν ἐμφαίνουσα ὅτι μετὰ ταῦτα ἅπαντα μετὰ τὰς συνθήκας τὰς πρὸς αὐτὸν γεγενημένας μετὰ τὸ ὑποσχέσθαι ἀναρίθμητον ἐξ αὐτοῦ γενήσεσθαι πλῆθος οὐκ ἤσχαλλεν οὐκ ἐνεδοίαζεν ὁρῶν οὐδὲν τῶν εἰρημένων εἰς ἔργον ἐκβαῖνον ἀλλὰ πάντα τὰ ἐναντία.
Διὰ τοῦτό φησι μετ' ἐκεῖνα ἅπαντα Σάρα δὲ ἡ γυνὴ αὐτοῦ οὐκ ἔτικτεν αὐτῷ ἵνα μάθῃς ὅτι οὐδὲν αὐτῷ πλέον γέγονε μετὰ τὰς τοσαύτας ὑποσχέσεις καίτοι καὶ ἡ στείρωσις τῆς Σάρας καὶ τῆς μήτρας ἡ νέκρωσις πολλὴν τὴν ἀπορίαν ἐμποιῆσαι ἦν ἱκανὴ τῷ δικαίῳ.
Ἀλλ' ὁ πατριάρχης οὐ πρὸς τὰ ἀπὸ τῆς φύσεως κωλύματα ἑώρα λοιπὸν ἀλλ' εἰδὼς τὸ εὐμήχανον τοῦ Δεσπότου καὶ ὅτι δημιουργὸς ὢν τῆς φύσεως καὶ ἐξ ἀπόρων πόρους εὑρεῖν δύναται καθάπερ εὐγνώμων οἰκέτης οὐ περιειργάζετο τὸν τρόπον τῶν γινομένων ἀλλὰ παραχωρεῖ τῇ ἀκαταλήπτῳ αὐτοῦ προνοίᾳ καὶ ἐπίστευσε τοῖς εἰρημένοις.
Διὰ τοῦτό φησι Σάρα δὲ μετὰ τὰς τοσαύτας ὑποσχέσεις οὐκ ἔτικτεν αὐτῷ.
Ἦν δὲ αὐτῇ παιδίσκη Αἰγυπτία ᾗ ὄνομα Ἅγαρ.
Οὐχ ἁπλῶς ἡμῖν οὐδὲ ἐνταῦθα τῆς παιδίσκης τὴν μνήμην ἐποιήσατο ἡ θεία Γραφὴ ἀλλ' ἵνα μάθωμεν πόθεν αὐτὴν ἔσχε.
Διὰ γὰρ τοῦτο προσέθηκεν ὅτι Αἰγυπτία ἵνα ἐπὶ τὴν ἱστορίαν ἀναδράμωμεν ἐκείνην καὶ ὅτι ἐκ τῶν παρὰ τοῦ Φαραὼ παρασχεθέντων αὕτη ἦν ἡνίκα τοσαύτης ἀπήλαυσεν ἐκδικίας παρὰ τοῦ τῶν ὅλων Θεοῦ καὶ ταύτην λαβοῦσα ἐπανῆλθεν ἐπίτηδες ἡμῖν αὐτῆς καὶ τὸ ὄνομα καὶ τὸ ἔθνος ἐγνώρισεν ἡ θεία Γραφή.
Ἀλλ' ὅρα λοιπὸν ἐνταῦθα τῆς Σάρας τὴν φιλόσοφον γνώμην καὶ τῆς σωφροσύνης τὴν ὑπερβολὴν καὶ τοῦ πατριάρχου τὴν ἄφατον πειθὼ καὶ τὴν ὑπακοήν.
Εἶπε δὲ Σάρα φησὶ πρὸς Ἄβραμ ἐν γῇ Χαναάν Ἰδοὺ συνέκλεισέ με Κύριος τοῦ μὴ τεκεῖν εἴσελθε οὖν πρὸς τὴν παιδίσκην μου ἵνα τεκνοποιήσῃς ἐξ αὐτῆς.
Σκόπει τὴν εὐγνωμοσύνην γυναικός.
Οὐδὲν τοιοῦτον εἶπεν οἷον μετὰ ταῦτα ἡ Ῥαχήλ φησι πρὸς τὸν Ἰακώβ Δός μοι τέκνα εἰ δὲ μὴ ἀποθνήσκω ἐγώ.
Ἀλλὰ τί φησιν Ἰδοὺ συνέκλεισέ με Κύριος τοῦ μὴ τεκεῖν.
Ἐπειδὴ φησὶν ἄγονόν με κατέστησεν ὁ τῆς φύσεως δημιουργὸς καὶ ἀπεστέρησε τῆς τῶν παίδων γονῆς ἵνα μὴ οὖν διὰ τὴν ἐμὴν στείρωσιν αὐτὸς εἰς βαθὺ γῆρας ἐλάσας λοιπὸν ἄπαις διαμείνῃς Εἴσελθε πρὸς τὴν παιδίσκην μου ἵνα τεκνοποιήσῃς ἐξ αὐτῆς.
Πολλὴ καὶ ἄφατος ἡ φιλοσοφία τῆς γυναικός.
Τίς γὰρ ἂν ἕλοιτο πώποτε γυνὴ τοῦτο ποιῆσαι ἢ συμβουλεῦσαι τῷ ἀνδρὶ τοῦτο ἣ τῇ παιδίσκῃ τῆς εὐνῆς παραχωρῆσαι βʹ.
Εἶδες πῶς παντὸς πάθους ἐκτὸς ἦσαν Καὶ εἷς ἦν αὐτοῖς μόνον σκοπὸς τοῦ μὴ ἄπαιδας τελευτῆσαι ἀλλ' ἐσκόπουν ὅπως καὶ τὴν ἐντεῦθεν παραμυθίαν κτήσωνται καὶ τῆς εἰρήνης τὸν σύνδεσμον ἀῤῥαγῆ διατηρήσωσιν.
Ἐννόει γάρ μοι τοῦ πατριάρχου ἐνταῦθα τὴν πολλὴν σωφροσύνην καὶ τὴν ὑπερβάλλουσαν ἐπιείκειαν.
Οὔτε γὰρ καθάπερ τινὲς τῶν ἀνοήτων ἐδυσχέρανε πρὸς τὴν γαμετὴν διὰ τὴν ἀπαιδίαν οὔτε τὸν περὶ αὐτὴν πόθον ἠλάττωσεν.
Ἴστε γὰρ ἴστε πῶς τοῖς πλείοσι τῶν ἀνθρώπων τοῦτο μάλιστα αἴτιον γίνεται τῆς κατὰ τῶν γυναικῶν ὑπεροψίας ὥσπερ αὖ πάλιν καὶ φίλτρου πλείονος ὑπόθεσιν τὸ ἐναντίον ποιοῦνται σφόδρα κούφως καὶ ἀνοήτως ταῖς γυναιξὶ λογιζόμενοι καὶ τὴν ἀπαιδίαν καὶ τὴν εὐπαιδίαν οὐκ εἰδότες ὅτι τοῦ τῆς φύσεώς ἐστι δημιουργοῦ τὸ πᾶν καὶ οὔτε ἡ συνουσία οὔτε ἕτερόν τί ἐστι τὸ δυνάμενον συντελέσαι πρὸς τὴν τῶν παίδων διαδοχὴν μὴ τῆς ἄνωθεν χειρὸς συνεφαπτομένης καὶ τὴν φύσιν διεγειρούσης πρὸς τὸν τόκον.
Ἅπερ ἀκριβῶς ὁ δίκαιος οὗτος ἐπιστάμενος οὔτε τῇ γυναικὶ ἐλογίζετο τὴν ἀπαιδίαν καὶ τὴν προσήκουσαν αὐτῇ τιμὴν διὰ πάντων ἀπένειμε.
Διά τοι τοῦτο καὶ αὐτὴ φιλοτιμουμένη καὶ βουλομένη δεῖξαι ὅσην ποιεῖται περὶ τὸν δίκαιον φιλοστοργίαν οὐ τὸ ἑαυτῆς σκοποῦσα ἀλλ' ὅπως ἂν ἐκείνῳ παραμυθίαν τινὰ τῆς ἀπαιδίας ἐπινοήσειε μονονουχὶ ταῖς οἰκείαις χερσὶ λαβοῦσα τὴν παιδίσκην τὴν Αἰγυπτίαν ἐπὶ τὴν ἰδίαν εὐνὴν ἀνήγαγεν ἀλλὰ καὶ διὰ τῶν ῥημάτων δεικνύουσα τὸν σκοπὸν δι' ὃν τοῦτο ποιῆσαι κατεδέξατο φησίν Ἐπειδὴ ἐγὼ ἄχρηστος ὤφθην καὶ ἀνεπιτήδειος πρὸς γονήν Συνέκλεισε γάρ με ὁ Κύριος τοῦ μὴ τεκεῖν.
Ὅρα ψυχῆς εὐγνωμοσύνην πῶς οὐδὲν δυσχερὲς φθέγγεται οὐδὲ ἀποδύρεται διὰ τὴν στείρωσιν ἀλλὰ μόνον τοῦτο ἡμῖν ἐμφῆναι βούλεται ὅτι τῷ δημιουργῷ τῆς φύσεως τοῦτο λογιζομένη πράως καὶ γενναίως ἔφερε προτιμῶσα τὸ τῷ Θεῷ δοκοῦν τῆς οἰκείας ἐπιθυμίας καὶ ἐσκόπει ὅπως τὸν ἄνδρα παραμυθήσηται.
Ἐπειδὴ οὖν φησὶν Ἐμὲ συνέκλεισεν ὁ Κύριος τοῦ μὴ τεκεῖν.
Πόση καὶ αὐτοῦ τοῦ ῥήματος ἡ ἔμφασις πῶς δείκνυσι τοῦ Θεοῦ τὴν πρόνοιαν καὶ τὴν ἄφατον δύναμιν Καθάπερ γὰρ ἡμεῖς φησὶν ἐπὶ τῆς οἰκίας κλείομεν καὶ ἀνοίγομεν οὕτω καὶ ὁ Δεσπότης ἐπὶ τῆς φύσεως ἐργάζεται καὶ τῷ οἰκείῳ προστάγματι καὶ τὰς κλεῖς ἐπάγει καὶ πάλιν ἡνίκα ἂν βουληθῇ ἀνοίγει καὶ κελεύει τὴν φύσιν τὸ ἑαυτῆς ἐργάζεσθαι.
Ἐπεὶ οὖν Συνέκλεισέ με φησὶν ὁ Κύριος τοῦ μὴ τεκεῖν εἴσελθε πρὸς τὴν παιδίσκην μου ἵνα τεκνοποιήσῃς ἐξ αὐτῆς.
Οἶδα ὅτι ἐγώ εἰμι ἡ αἰτία τῆς ἀπαιδίας διὰ τοῦτο οὐ βούλομαί σε ἀποστερῆσαι τῆς ἐντεῦθεν παραμυθίας.
Ἴσως δὲ καὶ ὑπώπτευεν ἡ Σάρα μὴ παρ' αὐτὴν μόνην εἶναι τὰ τῆς ἀπαιδίας ἀλλὰ καὶ παρὰ τὸν πατριάρχην διὰ τοῦτο βουλομένη δι' αὐτῶν τῶν ἔργων πληροφορηθῆναι παραχωρεῖ τῇ παιδίσκῃ καὶ εἰς τὴν εὐνὴν αὐτὴν ἄγει ἵνα μάθῃ δι' αὐτῶν τῶν πραγμάτων ὡς ἑαυτῇ τὸ πᾶν ὀφείλει λογίζεσθαι.
Ὑπήκουσε δὲ φησὶν Ἄβραμ τῆς φωνῆς Σάρας.
Πολλὴ τοῦ δικαίου ἡ φιλοσοφία.
Ὅπερ γὰρ ἔφθην εἰπὼν τοῦτο καὶ νῦν ἐρῶ ὅτι οὔτε πρότερον τοῦτο ἐβουλεύσατο καίτοι ἐν ἐσχάτῳ γήρᾳ λοιπὸν ὢν καὶ νῦν τὴν προτροπὴν παρὰ τῆς Σάρας δεξάμενος ἑτοίμως ὑπήκουσε δεικνὺς ὅτι οὐκ ἐπιθυμίας ἕνεκεν ἁπλῶς οὐδὲ πάθει κατακολουθῶν τῆς συνουσίας ἠνέσχετο ἀλλ' ὥστε σπέρματος διαδοχὴν καταλιπεῖν.
Καὶ λαβοῦσα Σάρα ἡ γυνὴ Ἄβραμ Ἅγαρ τὴν Αἰγυπτίαν τὴν ἑαυτῆς παιδίσκην μετὰ δέκα ἔτη τοῦ συνοικῆσαι Ἄβραμ τῷ ἀνδρὶ αὐτῆς ἐν τῇ Χαναναίᾳ ἔδωκεν Ἄβραμ τῷ ἀνδρὶ αὐτῆς αὐτὴν γυναῖκα.
Σκόπει τῆς Γραφῆς τὴν ἀκρίβειαν ἵνα γὰρ μάθωμεν ὅτι οὐδὲ μετὰ τὰ ῥήματα ταῦτα ἅπερ ἡ Σάρα πρὸς αὐτὸν ἐποιήσατο ἐπεπήδησε τῷ πράγματι διὰ τοῦτό φησι Καὶ ἔλαβε Σάρα ἡ γυνὴ Ἄβραμ Ἅγαρ τὴν Αἰγυπτίαν τὴν ἑαυτῆς παιδίσκην μονονουχὶ δεικνύουσα ἡμῖν ἡ θεία Γραφὴ ὅτι τὴν γαμετὴν παραμυθούμενος καὶ ὑπακοῦσαι ταύτῃ βουλόμενος τὸ πρᾶγμα κατεδέξατο.
Ἵνα γὰρ μάθῃς μετὰ ἀκριβείας τοῦ πατριάρχου τὴν σωφροσύνην καὶ τὴν ὑπερβάλλουσαν ἐγκράτειαν φησί Μετὰ δέκα ἔτη τοῦ συνοικῆσαι Ἄβραμ τῷ ἀνδρὶ αὐτῆς ἐν γῇ Χαναάν.
Οὐχ ἁπλῶς οὐδὲ τὸν χρόνον ἐπεσημήνατο ἀλλ' ἵνα εἰδέναι ἔχωμεν ἐν πόσοις ἔτεσιν ὁ δίκαιος ἐκαρτέρησε καὶ γενναίως τὴν ἀπαιδίαν ἤνεγκε καὶ ἀνώτερος παντὸς πάθους τυγχάνων πολλὴν τὴν σωφροσύνην ἐπεδείξατο καὶ οὐ τοῦτο μόνον ἀλλ' ἵνα καὶ ἕτερόν τι ἐκ τούτου μάθωμεν.
Διὰ γὰρ τοῦτο προσέθηκε Μετὰ δέκα ἔτη τοῦ συνοικῆσαι Ἄβραμ τῷ ἀνδρὶ αὐτῆς ἐν γῇ Χαναάν οὐ γὰρ πάντα τὸν χρόνον τοῦ συνοικεσίου νῦν ἡμῖν ἐγνώρισεν ἀλλὰ τὸν ἐν τῇ Χαναὰν χρόνον αὐτοῖς ἀναλωθέντα.
Τίνος ἕνεκεν καὶ διὰ τί Ἐπειδὴ γὰρ εὐθέως ἐπιστάντι τῇ Χαναναίᾳ ἐπηγγείλατο ὁ φιλάνθρωπος Δεσπότης λέγων Τῷ σπέρματί σου τὴν γῆν ταύτην δώσω καὶ πάλιν μετὰ ταῦτα καὶ ἅπαξ καὶ δεύτερον τὰς ὑποσχέσεις πρὸς αὐτὸν ἐποιήσατο ἵνα γνῷς ἀγαπητὲ ἐν πόσοις ἔτεσι διαναβαλλομένου τοῦ Δεσπότου καὶ μηδὲν τῶν ἐπαγγελθέντων εἰς ἔργον ἄγοντος ὁ δίκαιος οὗτος οὐκ ἐταράττετο τὴν γνώμην ἀλλὰ τῶν οἰκείων λογισμῶν προετίμα τὰ παρὰ τοῦ Θεοῦ ῥηθέντα.
Διὰ τοῦτό φησι Μετὰ δέκα ἔτη τοῦ συνοικῆσαι αὐτοὺς ἐν γῇ Χαναάν.
Εἶδες ψυχῆς ἀνδρείαν εἶδες γυμνάσιον φιλοσοφίας πῶς περιφανέστερον αὐτὸν ποιῆσαι βουλόμενος ὁ Δεσπότης μέλλει καὶ ἀναβάλλεται Ἐπειδὴ γὰρ κήδεται τῶν αὑτοῦ θεραπόντων οὐχ ἁπλῶς εἰς αὐτοὺς τὰς εὐεργεσίας βούλεται κατατίθεσθαι ἀλλὰ καὶ περιφανεῖς αὐτοὺς δεικνύναι καὶ τὴν πίστιν αὐτῶν ἅπασι κατάδηλον ποιεῖν γίνεσθαι.
Εἰ γὰρ εὐθέως ἐπαγγειλάμενος τῷ σπέρματι αὐτοῦ δώσειν τὴν γῆν διήνοιξε τῆς Σάρας τὴν μήτραν καὶ τὴν τῶν παίδων διαδοχὴν αὐτῷ ἐχαρίσατο οὔτε τὸ θαῦμα οὕτως ἐδείκνυτο μέγα οὔτε ἡ τοῦ δικαίου πίστις πᾶσι περιφανὴς καθίστατο.
Ἡ μὲν γὰρ τοῦ Θεοῦ δύναμις καὶ τότε δήλη ἂν ἦν νεκρωθὲν γὰρ τὸ ἐργαστήριον τῆς φύσεως καὶ ἄχρηστον γεγονὸς πρὸς παιδοποιίαν πάντως αὐτὸς τῷ οἰκείῳ προστάγματι πάλιν ἐζωογόνει ἀλλ' οὐκ ἂν οὕτω τὸν στέφανον ἀνεδήσατο ὁ πατριάρχης ὥσπερ νῦν ἐν τοσούτῳ μήκει χρόνου τῆς ἀρετῆς αὐτοῦ βασανιζομένης καὶ καθ' ἑκάστην ἡμέραν λαμπροτέρας γινομένης.
Καὶ ἵνα μάθῃς ὅτι οὐ μόνον εὐεργετεῖν βούλεται καὶ τὰς παρ' ἑαυτοῦ δωρεὰς παρέχειν ἀλλ' ἔθος αὐτῷ τοῦτο καὶ τοὺς ταύτας δεχομένους περιφανεστέρους ἐθέλειν ποιεῖν ὅρα αὐτὸν καὶ ἐπὶ τῆς Χαναναίας τοῦτο διαπραξάμενον καὶ διὰ τοῦτο μέλλοντα καὶ ὑπερτιθέμενον ἵνα μὴ μόνον τὴν αἴτησιν ἐκείνῃ παράσχῃ ἀλλὰ καὶ αὐτὴν εἰς πᾶσαν τὴν οἰκουμένην κατάδηλον ἐργάζηται.
Ἐπειδὴ γὰρ προσῆλθεν ἱκετεύουσα καὶ λέγουσα Ἐλέησόν με Κύριε ὅτι ἡ θυγάτηρ μου κακῶς δαιμονίζεται οὔτε ἀποκρίσεως αὐτὴν ἀξιοῖ ὁ εὔσπλαγχνος καὶ φιλάνθρωπος καὶ ἀεὶ τὰς αἰτήσεις ἡμῶν προφθάνων.
Καὶ οἱ μὲν μαθηταὶ οὐκ εἰδότες τὸ μέλλον ἔσεσθαι καὶ ὅτι κηδόμενος τῆς γυναικὸς καὶ οὐ βουλόμενος αὐτῆς τὸν θησαυρὸν κεκρύφθαι διὰ τοῦτο οὐκ ἀποκρίνεται ὡς δῆθεν συμπαθέστεροι προσελθόντες παρεκάλουν αὐτὸν λέγοντες Ἀπόλυσον αὐτὴν ὅτι κράζει ὄπισθεν ἡμῶν μονονουχὶ δεικνύντες ὅτι οὐκ ἔτι φέρουσιν αὐτῆς τὴν ἐπάχθειαν.
Ἀπόλυσον γὰρ αὐτὴν φασὶν οὐκ ἐπειδὴ κατώδυνός ἐστιν οὐδὲ ἐπειδὴ ἡ αἴτησις αὐτῆς εὔλογος ἀλλ' Ὅτι κράζει ὄπισθεν ἡμῶν.
Τί οὖν ὁ Δεσπότης Βουλόμενος κἀκείνης τὸν θησαυρὸν κατὰ μικρὸν ἐκκαλύψαι καὶ τούτους διδάξαι ὅσον λείπονται τῆς αὐτοῦ φιλανθρωπίας ἀπόκρισιν ποιεῖται ἱκανὴν οὖσαν κἀκείνης πηρῶσαι τὸν λογισμὸν εἰ μὴ συντεταμένην εἶχε τὴν διάνοιαν καὶ ζέοντα τὸν πόθον καὶ τὴν προθυμίαν ἀκμάζουσαν κἀκείνους ἀποστῆσαι τῆς ὑπὲρ αὐτῆς ἱκετηρίας.
Οὐκ ἀπεστάλην γὰρ φησὶν εἰ μὴ εἰς τὰ πρόβατα τὰ ἀπολωλότα οἴκου Ἰσραήλ.
Τοῦτο ἐκείνους μὲν ἀπέστησε τοῦ παρακαλεῖν ὑπὲρ τῆς γυναικὸς ἐκείνην δὲ ὀκνηροτέραν οὐκ εἰργάσατο ἀλλὰ καὶ μᾶλλον ἐπικεῖσθαι παρεσκεύασε.
Τοιοῦτον γὰρ ἡ ὀδυνωμένη ψυχὴ καὶ μετὰ θερμῆς τῆς διαθέσεως προσιοῦσα πρὸς οὐδὲν ἐπιστρέφεται τῶν λεγομένων ἀλλ' ἓν μόνον σκοπεῖ ὅπως ἐπιτύχῃ τῶν σπουδαζομένων ὅπερ καὶ αὕτη πεποίηκεν.
Ἀκούσασα γὰρ ταῦτα πάλιν φησὶν Προσεκύνησεν αὐτὸν λέγουσα Ἐλέησόν με Κύριε.
Ἤδει τοῦ Δεσπότου τὴν εὐσπλαγχνίαν καὶ διὰ τοῦτο πολλῇ κέχρηται τῇ προσεδρίᾳ.
Ἀλλ' ὅρα πάλιν τὸν σοφὸν καὶ εὐμήχανον οὐδὲ οὕτως ἐπινεύει ἀλλὰ καὶ σφοδροτέραν καὶ τραχυτέραν ποιεῖται ἀπόκρισιν.
Ἤδει γὰρ τὴν ἀνδρείαν τῆς γυναικὸς καὶ ἐβούλετο μὴ λανθάνουσαν αὐτὴν δέξασθαι τὴν εὐεργεσίαν ἀλλὰ καὶ τοὺς μαθητὰς ἐκ τῆς ἐκβάσεως μαθεῖν τῆς μακροθυμίας αὐτοῦ τὴν αἰτίαν καὶ τοὺς ἄλλους ἅπαντας παιδευθῆναι ὅση τῆς προσεδρίας ἡ ἰσχὺς καὶ τῆς γυναικὸς ἡ ἀρετή.
Φησὶ γάρ Οὐκ ἔστι καλὸν λαβεῖν τὸν ἄρτον τῶν τέκνων καὶ βαλεῖν τοῖς κυναρίοις.
Ἐνταῦθά μοι σκόπει τῆς γυναικὸς τὸν τόνον πῶς τῷ θερμῷ τῆς προθυμίας πεπυρωμένη καὶ τῇ πίστει τῇ εἰς τὸν Θεὸν ἐπτερωμένη καὶ τὰ σπλάγχνα αὐτὰ ὡς εἰπεῖν διακοπτομένη καὶ πολλὴν περὶ τὴν θυγατέρα τὴν συμπάθειαν ἔχουσα οὐδὲ ἀποστρέφεται τοῦ ῥήματος τὴν ὕβριν ἀλλὰ κυνάριον ἀκούσασα καταδέχεται ὁμολογεῖ κυνάριον εἶναι ἵνα ἀπαλλαγῇ τῆς τῶν κυνῶν ἀλογίας καὶ εἰς τὴν τῶν υἱῶν τάξιν ἀθρόον ἐναρίθμιος γένηται.
Ἄκουσον λοιπὸν τὰ παρὰ τῆς γυναικὸς ἵνα μάθῃς ὅσον τῆς τοῦ Θεοῦ μακροθυμίας τὸ κέρδος γέγονεν.
Οὐ μόνον γὰρ οὐκ ἀπέστησε τὸ γύναιον ἡ τῶν εἰρημένων πρὸς αὐτὴν σφοδρότης ἀλλὰ καὶ πρὸς πλείονα προθυμίαν διήγειρεν ἐπειδὴ γὰρ ἤκουσε ταυτὶ τὰ ῥήματα φησί Ναὶ Κύριε καὶ γὰρ τὰ κυνάρια ἐσθίει ἀπὸ τῶν ψιχίων τῶν πιπτόντων ἀπὸ τῆς τραπέζης τῶν κυρίων αὑτῶν.
Εἶδες τίνος ἕνεκεν μέχρι τοῦ παρόντος τὴν μακροθυμίαν ἐπεδείξατο Ἵνα διὰ τῶν ῥημάτων τῆς γυναικὸς μάθωμεν αὐτῆς τῆς πίστεως τὴν ὑπερβολήν.
Ὅρα γὰρ πῶς εὐθέως αὐτὴν ἀνεκήρυξεν ὁ Δεσπότης καὶ ἐστεφάνωσε λέγων Ὦ γύναι μεγάλη σου ἡ πίστις.
Μετὰ θαυμασμοῦ καὶ ἐγκωμίων ἀπέπεμψε τὴν οὐδὲ ἀποκρίσεως παρ' αὐτοῦ ἐν προοιμίοις ἀξιωθεῖσαν.
Μεγάλη σου φησὶν ἡ πίστις.
Καὶ γὰρ ἦν ὄντως μεγάλη διὰ τὸ καὶ ἅπαξ καὶ δεύτερον καὶ πολλάκις ὁρῶσαν ἀνανεύοντα πρὸς τὴν αἴτησιν μὴ ναρκῆσαι μηδὲ ἀποπηδῆσαι ἀλλὰ τῷ τόνῳ τῆς προσεδρίας ἐκκαλέσασθαι καὶ παρασκευάσαι εἰς πέρας ἀγαγεῖν τὰ αἰτηθέντα.
Γενηθήτω γάρ σοι φησὶν ὡς θέλεις.
Εἶδες ὁ πρότερον μηδὲ ἀποκρίσεως αὐτὴν ἀξιῶν πῶς νῦν φιλοτιμεῖται ταῖς δωρεαῖς Οὐδὲ γὰρ ἁπλῶς αὐτῇ παρέσχε τὴν αἴτησιν ἀλλὰ ἀνεκήρυξε καὶ ἐστεφάνωσε καὶ τῷ εἰπεῖν Ὦ γύναι ἔδειξεν ὅπως αὐτῆς τὴν πίστιν ἐξεπλάγη καὶ τῷ εἰπεῖν Μεγάλη σου ἡ πίστις κατάδηλον ἡμῖν ἐποίησε τῆς γυναικὸς τὸν πλοῦτον.
Εἶτά φησι Γενηθήτω σοι ὡς θέλεις.
Ὅσον βούλει ὅσον θέλεις τοσοῦτον παρέχω.
Ἡ γὰρ τοσαύτη προσεδρία ἀξίαν σε ἀποφαίνει τῆς αἰτήσεως.
Εἴδετε τῆς γυναικὸς τὴν εὐτονίαν εἴδετε τῆς τοῦ Θεοῦ μακροθυμίας τὴν αἰτίαν καὶ ὅτι περιφανεστέραν αὐτὴν ἐργάσασθαι βουλόμενος διὰ τοῦτο ἀνεβάλλετο Ἐπανέλθωμεν δὲ εἰ δοκεῖ ἐπὶ τὴν προκειμένην ἱστορίαν ἵνα μάθωμεν ὅτι δι' οὐδὲν ἕτερον ἐν τοσούτοις ἔτεσι τὰς ἐπαγγελίας τὰς κατὰ τὸν πατριάρχην γεγενημένας εἰς ἔργον οὐκ ἤγαγεν ἀλλ' ἵνα μετὰ πολλῆς τῆς περιφανείας ταύτας αὐτῷ παράσχῃ καὶ πᾶσι τοῦ δικαίου τὴν πίστιν κατάδηλον ἐργάσηται.
Διὰ τοῦτό φησι Μετὰ δέκα ἔτη τοῦ συνοικῆσαι αὐτοὺς ἐν γῇ Χαναὰν ἵνα μάθῃς ὅσος παρῆλθε χρόνος ἐξ οὗ τὰ τῆς ἐπαγγελίας ἐδέξατο.
Εὐθὺς γὰρ ἐπιστὰς τῇ Χαναναίᾳ ἤκουσεν ὅτι Τῷ σπέρματί σου δώσω τὴν γῆν ταύτην καὶ ἐν τοσούτῳ μήκει χρόνου καὶ αὐτὸς ἄπαις διέμεινε καὶ τῆς Σάρας ἡ στείρωσις ἐπετείνετο.
Καὶ ἔδωκε τὴν Ἅγαρ φησὶν Ἄβραμ τῷ ἀνδρὶ αὐτῆς εἰς γυναῖκα.
Ὅρα πόση τὸ παλαιὸν ἐπολιτεύετο παρ' αὐτοῖς ἡ φιλοσοφία πῶς καὶ οἱ ἄνδρες ἦσαν ἐγκρατεῖς καὶ τῆς σωφροσύνης πολὺν ποιούμενοι λόγον καὶ αἱ γυναῖκες ζηλοτυπίας ἐκτὸς ἐτύγχανον.
Ἐπίτηδες γὰρ ἡ Γραφὴ συνεχῶς λέγει Καὶ λαβοῦσα Σάρα Ἅγαρ τὴν παιδίσκην καὶ πάλιν Ἔδωκεν αὐτὴν εἰς γυναῖκα ἵνα μάθῃς ὅπως ἀπαθῶς τὸ πρᾶγμα μετεχείριζε καὶ πόση παρ' αὐτοῖς ἦν ἡ φιλοσοφία.
Καὶ εἰσῆλθε φησὶ πρὸς Ἅγαρ καὶ συνέλαβεν.
Ὅρα πῶς μανθάνει ἡ Σάρα ὅτι οὐ παρὰ τὸν δίκαιον ἐν ἀπαιδίᾳ ἐτύγχανεν ἀλλὰ παρὰ τὴν στείρωσιν τὴν ἑαυτῆς εὐθέως γὰρ ἡ συνουσία τὴν σύλληψιν εἰργάσατο.
Ἀλλ' ὅρα πάλιν τῆς παιδίσκης τὴν ἀγνωμοσύνην καὶ τῆς γυναικείας φύσεως τὴν ἀσθένειαν ἵνα μάθῃς καὶ ἐντεῦθεν τοῦ πατριάρχου τὴν πολλὴν ἐπιείκειαν.
Καὶ εἶδε φησὶν ὅτι ἐν γαστρὶ ἔχει καὶ ἠτιμάσθη ἡ κυρία ἐναντίον αὐτῆς.
Τοιοῦτον γὰρ τῶν οἰκετῶν τὸ ἦθος ἂν μικρᾶς εὐπραγίας ἐπιλάβωνται οὐκ ἀνέχονται μένειν εἴσω τῶν οἰκείων ὅρων ἀλλ' εὐθέως ἐπιλανθάνονται τῆς οἰκείας τάξεως καὶ πρὸς ἀγνωμοσύνην ἐπείγονται ὅπερ καὶ αὐτὴ ἡ παιδίσκη πέπονθεν.
Ἐπειδὴ γὰρ εἶδε τῆς γαστρὸς τὸν ὄγκον οὐκ ἐννοοῦσα οὐ τῆς δεσποίνης τὴν ἄφατον φιλοσοφίαν οὐ τῆς οἰκείας ἀξίας τὴν εὐτέλειαν ἀλλ' ἐπαρθεῖσα καὶ μέγα φρονήσασα ὑπερορᾷ τῆς δεσποίνης τῆς τοσαύτην περὶ αὐτὴν ἐπιδειξαμένης τὴν κηδεμονίαν ὡς καὶ ἐπὶ τὴν εὐνὴν αὐτὴν ἀγαγεῖν τοῦ ἀνδρός.
Τί οὖν ἡ Σάρα Εἶπε φησὶ πρὸς Ἄβραμ Ἀδικοῦμαι ἐκ σοῦ.
Ἰδοὺ δέδωκα τὴν παιδίσκην μου εἰς τὸν κόλπον σου ἰδοῦσα δὲ ὅτι ἐν γαστρὶ ἔχει ἠτιμάσθην ἐναντίον αὐτῆς.
Κρίναι ὁ Θεὸς ἀνὰ μέσον ἐμοῦ καὶ σοῦ.
Ἐνταῦθά μοι σκόπει τοῦ δικαίου τὴν ἄφατον μακροθυμίαν καὶ τὴν αἰδὼ ἣν περὶ τὴν Σάραν ἐπιδείκνυται συγγνώμην αὐτὴν αἰτῶν τῆς ἀλόγου ταύτης αἰτίας.
Ἡ γὰρ ταῖς χερσὶ παραδοῦσα τὴν παιδίσκην τῷ ἀνδρὶ ἡ εἰποῦσα Εἴσελθε πρὸς τὴν παιδίσκην μου ἡ οἴκοθεν καὶ ἀφ' ἑαυτῆς πρὸς τὴν συνουσίαν αὐτὸν προτρεψαμένη αὕτη νῦν μεταβαλλομένη φησὶν Ἀδικοῦμαι ἐκ σοῦ.
Μὴ γὰρ αὐτὸς ἐπέδραμεν ὦ γύναι τῇ τῆς παιδίσκης συνουσίᾳ μὴ γὰρ ἐξ ἀσελγείας ὁρμηθεὶς τῷ πράγματι ἐπεπήδησε Σοὶ πειθόμενος καὶ τῷ σῷ ἐπιτάγματι τοῦτο πεποίηκε.
Τί οὖν ἠδίκησαι παρὰ τοῦ ἀνδρός Ἰδοὺ δέδωκα τὴν παιδίσκην μου εἰς τὸν κόλπον σου.
Εἰ τοίνυν ὁμολογεῖς ὅτι αὐτὴ δέδωκας καὶ οὐκ ἀφ' ἑαυτοῦ ταύτην ἔλαβε τίνος ἕνεκεν ἀδικίαν ἐγκαλεῖς Ναὶ φησίν εἰ γὰρ καὶ ἐγὼ δέδωκα ἀλλ' ὁρῶν αὐτῆς τὴν προπέτειαν ὤφειλες ἐπισχεῖν αὐτῆς τὴν ἀκόλαστον γνώμην.
Ἰδοῦσα γὰρ ὅτι ἐν γαστρὶ ἔχει ἠτιμάσθην ἐναντίον αὐτῆς.
Κρίναι ὁ Θεὸς ἀνὰ μέσον ἐμοῦ καὶ σοῦ.
Γυναικὸς ἀληθῶς ταῦτα τὰ ῥήματα καὶ τῆς ἀσθενείας ταύτης τῆς φύσεως μονονουχὶ γὰρ ταῦτά φησι πρὸς αὐτόν Ἐγὼ μὲν τὴν ἀπαιδίαν βουλομένη παραμυθήσασθαι τὴν σὴν τοσαύτην ἐπεδειξάμην τὴν κηδεμονίαν ὡς καὶ τὴν ἐμὴν παιδίσκην καὶ ταῖς ἐμαυτῆς σοι χερσὶ παραδοῦναι καὶ πρὸς τὴν συνουσίαν προτρέψασθαι ὁρῶν δὲ αὐτὸς ἐντεῦθεν αὐτὴν γενομένην προπετεστέραν διὰ τὸν τῆς γαστρὸς ὄγκον καὶ φρονήματος ἐμπεπλησμένην δέον ἀναστεῖλαι καὶ ἐκδικῆσαί σε τὰς ὕβρεις τὰς εἰς ἐμὲ γινομένας οὐκ ἐποίησας ἀλλ' ὡσανεὶ πάντων τῶν προτέρων ἐπιλαθόμενος περιορᾶσθαι ἐμὲ καταδέχῃ τὴν ἐν τοσούτοις ἔτεσι συνοικήσασαν ὑπὸ τῆς Αἰγυπτίας τῆς παιδίσκης τῆς ἐμῆς ἀτιμαζομένην.
Κρίναι ὁ Θεὸς ἀνὰ μέσον ἐμοῦ καὶ σοῦ.
Ὀδυνωμένης ψυχῆς τὸ ῥῆμα.
Καὶ εἰ μὴ φιλόσοφός τις ἦν ὁ πατριάρχης καὶ πολλὴν τὴν αἰδὼ περὶ τὴν Σάραν ἐπεδείκνυτο καὶ ἐδυσχέρανεν ἂν πρὸς τὰ ῥήματα καὶ ἤλγησεν ἐπὶ τῇ βαρύτητι τῶν λεχθέντων.
Ἀλλ' ὁ θαυμάσιος οὗτος πρὸς τὸ τῆς φύσεως ἀσθενὲς ἀφορῶν πᾶσαν ἔδωκεν αὐτῇ συγγνώμην.
Κρίναι ὁ Θεὸς ἀνὰ μέσον ἐμοῦ καὶ σοῦ.
Ἐννόησον φησὶ πόσον πρᾶγμα κατεδεξάμην διὰ τὴν σὴν παραμυθίαν βουλομένη σε κἂν γοῦν ἐν γήρᾳ πατέρα κληθῆναι καὶ τὴν παιδίσκην τὴν ἐμὴν εἰς τὴν ἀξίαν τὴν ἐμαυτῆς ἀνήγαγον σὺ δὲ ὁρῶν ἀγνωμόνως αὐτὴν ἐντεῦθεν διατεθεῖσαν οὐκ ἤμυνας οὐκ ἠμείψω με τῆς γνώμης ἣν περὶ σὲ ἐπεδειξάμην.
Κρίναι ὁ Θεὸς ἀνὰ μέσον ἐμοῦ καὶ σοῦ.
Ἐκεῖνος φησὶν ὁ τὰ ἀπόῤῥητα ἑκάστου ἐπιστάμενος τῆς διανοίας αὐτὸς ἔσται κριτὴς μεταξὺ ἡμῶν καὶ πῶς ἐγὼ μὲν παντὸς πάθους ἀνωτέρα γενομένη προετίμησα ἐμαυτῆς τὴν παραμυθίαν τὴν σὴν καὶ εἰς τὴν εὐνὴν τὴν ἐμὴν τὴν παιδίσκην ἀνήγαγον αὐτὸς δὲ οὐδὲν τῶν παρ' ἐμοῦ γενομένων ἐν διανοίᾳ λαβὼν συγχωρεῖς ἐκείνην κατεξανίστασθαι τῆς ἐμῆς ἐπιεικείας οὐκ ἀναστέλλεις τὴν τόλμαν οὐδὲ σωφρονίζεις τὴν ἀγνώμονα.
Τί οὖν ὁ ἀδάμας ὁ γενναῖος ἀθλητὴς τοῦ Θεοῦ ὁ πανταχόθεν ἑαυτῷ πλέκων τοὺς στεφάνους Δεικνὺς καὶ διὰ τοῦτο τὴν οἰκείαν ἀρετὴν ὅρα τί φησι πρὸς αὐτήν Ἰδοὺ ἡ παιδίσκη σου ἐν ταῖς χερσί σου χρῶ αὐτῇ ὡς ἄν σοι ἀρεστὸν ᾖ.
Μεγάλη τοῦ δικαίου ἡ φιλοσοφία πολλὴ τῆς μακροθυμίας ἡ ὑπερβολή.
Οὐ μόνον γὰρ οὐκ ἐδυσχέρανε πρὸς τὰ παρὰ τῆς Σάρας εἰρημένα ἀλλὰ καὶ μετὰ πολλῆς τῆς ἐπιεικείας ποιεῖται τὴν ἀπόκρισιν καί φησιν Ὑποπτεύεις με αἴτιον γεγενῆσθαι τῶν εἰς σὲ ὕβρεων καὶ νομίζεις με ἥδεσθαι τοῖς παρὰ τῆς παιδίσκης γινομένοις ἐπειδὴ ἅπαξ ἐκοινώνησέ μοι τῆς εὐνῆς μάνθανε ὅτι καὶ πρότερον εἰ μή σοι ὑπακοῦσαι βουλόμενος τοῦτο κατεδεξάμην οὐκ ἄν ποτε ἠνεσχόμην τὴν παιδίσκην εἰς τὴν εὐνὴν ἀγαγεῖν τὴν σήν καὶ νῦν ἵνα διὰ τῶν πραγμάτων πληροφορηθῇς ἰδοὺ ὑπὸ τὰς χεῖράς σού ἐστι Χρῶ αὐτῇ ὡς ἄν σοι ἀρεστὸν ᾖ.
Μὴ γὰρ ὑπετέμετό σού τις τὴν ἐξουσίαν μὴ γὰρ ἀφῃρέθης αὐτῆς τὴν δεσποτείαν Εἰ γὰρ καὶ τὴν πρὸς αὐτὴν συνουσίαν κατεδεξάμην ἀλλ' ἔχεις αὐτῆς τὴν ἐξουσίαν καὶ ὑπὸ τὰς χεῖράς σού ἐστι κόλαζε σωφρόνιζε ἐπιτίμα ὃ βούλει καὶ ὡς ἀρέσκει σοι οὕτω διαπράττου τὰ εἰς αὐτήν μόνον μὴ δυσχέραινε μόνον μὴ ἐμοὶ ἐπίγραφε τὰ παρ' αὐτῆς προπετῶς γεγενημένα.
Οὐδὲ γὰρ ἀπὸ πάθους οἰκείου κινούμενος τῆς πρὸς αὐτὴν ἠνεσχόμην συνουσίας ἵνα καὶ προσπαθῶς ἐντεῦθεν κινούμενος ἄλογον αὐτῇ προστασίαν δῶ.
Οἶδα τὴν ὀφειλομένην σοι τιμήν οὐκ ἀγνοῶ τῶν οἰκετῶν τὴν ἀγνωμοσύνην.
Οὐδείς μοι ταύτης λόγος οὐδεμία φροντίς ἕν ἐστί μοι μόνον τὸ σπουδαζόμενον τὸ σὲ ἄλυπον ἀτάραχον ἐν τιμῇ πάσῃ καθεστάναι παντὸς ἀπηλλαγμένην λυπηροῦ.
Τοῦτο ἀληθὲς συνοικέσιον τοῦτο ἀνὴρ ὅταν μὴ ἀκριβολογῆται πρὸς τὰ τῆς γυναικὸς ῥήματα ἀλλὰ τῇ ἀσθενείᾳ τῆς φύσεως πολλὴν νέμων τὴν συγγνώμην μίαν ποιεῖται σπουδὴν ὥστε τὴν λύπην ἐκποδὼν ποιῆσαι καὶ τὰ τῆς εἰρήνης καὶ τῆς ὁμονοίας συσφίγγειν.
Ἀκουέτωσαν ἄνδρες καὶ μιμείσθωσαν τοῦ δικαίου τὴν ἐπιείκειαν καὶ τοσαύτην αἰδὼ καὶ τιμὴν ταῖς γυναιξὶν ἀπονεμέτωσαν καὶ ὡς ἀσθενεστέρῳ σκεύει φειδέσθωσαν ἵνα ὁ τῆς ὁμονοίας σύνδεσμος ἐπιτείνηται.
Τοῦτο γὰρ ὁ ἀληθὴς πλοῦτος αὕτη ἡ μεγίστη περιουσία ὅταν ἀνὴρ μετὰ γυναικὸς μὴ διχονοῇ ἀλλὰ καθάπερ σῶμα ἓν οὕτως ὦσι συνημμένοι Ἔσονται γὰρ φησὶν οἱ δύο εἰς σάρκα μίαν.
Οἱ τοιοῦτοι κἂν ἐν πενίᾳ ὦσι κἂν ἐν εὐτελείᾳ πάντων ἂν εἶεν μακαριστότεροι ἀληθῆ ἡδονὴν καρπούμενοι καὶ ἐν διηνεκεῖ γαλήνῃ καθεστῶτες ὡς οἵ γε ταύτης μὴ ἀπολαύοντες ἀλλὰ ζηλοτύπως διακείμενοι καὶ τὸ τῆς εἰρήνης καλὸν διαφθείροντες κἂν πολλῷ περιῤῥέωνται πλούτῳ κἂν πολυτελεῖς ἔχωσι τὰς τραπέζας κἂν ἐν περιφανείᾳ τύχωσιν ὄντες πάντων ἐλεεινότερον ζῶσι βίον κύματα καὶ ταραχὰς καθ' ἑκάστην ἡμέραν ἑαυτοῖς ἐπινοοῦντες καὶ ἀλλήλους ὑποπτεύοντες καὶ οὐδεμίαν ἡδονὴν ἔχειν δυνάμενοι τοῦ ἔνδοθεν πολέμου πάντα συγχέοντος καὶ πολλὴν ἐν αὐτοῖς τὴν ἀηδίαν ἐργαζομένου.
Ἀλλ' ἐνταῦθα οὐδὲν τοιοῦτον ἀλλὰ διὰ τῆς οἰκείας ἐπιεικείας ὁ πατριάρχης τόν τε θυμὸν κατεμάλαξε τῆς δεσποίνης καὶ δοὺς αὐτῇ τὴν ἐξουσίαν ἅπασαν τὴν κατὰ τῆς παιδίσκης εἰρήνης πολλῆς ἐνέπλησεν ἑαυτοῦ τὴν οἰκίαν.
Καὶ ἐκάκωσεν αὐτὴν φησὶ Σάρα καὶ ἀπέδρα ἀπὸ προσώπου αὐτῆς.
Ἐπειδὴ γὰρ ἴσως ἐκόλασεν αὐτῆς τὴν προπέτειαν εἰς φυγὴν ἐτράπη ἡ παιδίσκη.
Τοιοῦτον γὰρ τῶν οἰκετῶν τὸ ἔθος ἐπειδὰν μὴ ἐξῇ αὐτοῖς τῷ οἰκείῳ τρόπῳ κεχρῆσθαι ἀλλ' ἐγκόπτηται αὐτῶν τὰ τῆς ἐπιχειρήσεως εὐθέως ἀφηνιῶσι τῶν δεσποτῶν καὶ πρὸς φυγὴν ὁρμῶσιν.
Ἀλλὰ ὅρα πάλιν ἐνταῦθα πόσης ἀπολαύει τῆς ἄνωθεν ῥοπῆς καὶ ἡ παιδίσκη διὰ τὴν εἰς τὸν δίκαιον τιμήν.
Ἐπειδὴ γὰρ περιέφερε μεθ' ἑαυτῆς τοῦ δικαίου τὸ σπέρμα διὰ τοῦτο καὶ τῆς ὀπτασίας ἀξιοῦται τῆς παρὰ τοῦ ἀγγέλου.
Εὗρε γὰρ αὐτὴν φησὶν ἄγγελος Κυρίου ἐπὶ τῆς πηγῆς τοῦ ὕδατος ἐν τῇ ἐρήμῳ ἐν τῇ ὁδῷ Σούρ.
Σκόπει φιλανθρωπίαν Δεσπότου πῶς οὐδένα περιορᾷ ἀλλὰ κἂν οἰκέτης ᾖ κἂν παιδίσκη αὐτὸς ἐν πᾶσι τὴν οἰκείαν ἐπιδείκνυται πρόνοιαν οὐ πρὸς τὴν τῶν ἀξιωμάτων ὁρῶν διαφορὰν ἀλλὰ πρὸς τὴν τῆς ψυχῆς διάθεσιν.
Ἐνταῦθα δὲ οὐ διὰ τὴν τῆς παιδίσκης ἀξίαν ὁ ἄγγελος ἐφίσταται ἀλλὰ διὰ τὴν πρὸς τὸν δίκαιον τιμήν.
Καθάπερ γὰρ ἔφθην εἰπὼν ἐχρῆν αὐτὴν πολλῆς ἀξιωθῆναι προνοίας διὰ τὸ ἀξίαν γενέσθαι ὑποδέξασθαι τὸ τοῦ δικαίου σπέρμα.
Καὶ εὑρὼν αὐτὴν φησὶν ὁ ἄγγελος εἶπεν αὐτῇ Ἅγαρ παιδίσκη Σάρας πόθεν ἔρχῃ καὶ ποῦ πορεύῃ Ὅρα πῶς καὶ τὰ παρὰ τοῦ ἀγγέλου εἰς ὑπόμνησιν αὐτὴν ἦγε τῆς οἰκείας ἀξίας.
Ἵνα γὰρ προσεκτικωτέραν αὐτὴν ποιήσῃ εὐθέως τὴν προσηγορίαν αὐτῆς εἰς μέσον ἤγαγε καί φησιν Ἅγαρ.
Εἰώθαμεν γάρ πως ἐκείνοις προσέχειν μᾶλλον τοῖς ἐξ ὀνόματος ἡμᾶς καλοῦσιν.
Εἶτά φησι Παιδίσκη Σάρας ὑπομιμνήσκει αὐτὴν τῆς δεσποίνης ἵνα εἰδέναι ἔχῃ ὅτι κἂν μυριάκις τῆς δεσποτικῆς εὐνῆς ἐκοινώνησεν ἀλλ' ὅμως καὶ δεσπότιν ὀφείλει ἐπιγράφεσθαι τὴν Σάραν.
Ὅρα τοίνυν τὸν ἄγγελον πυνθανόμενον ἵνα εἰς ἀνάγκην αὐτὴν ἀγάγῃ τῆς ἀποκρίσεως.
Πόθεν φησὶ νῦν εἰς τὴν ἔρημον ταύτην παραγέγονας καὶ ποῦ τὴν ὁρμὴν ἔχεις Διὰ τοῦτο καὶ εἰς αὐτὴν τὴν ἔρημον αὐτῇ γενομένῃ φαίνεται ὁ ἄγγελος ἵνα μὴ νομίσῃ ἁπλῶς τινα τῶν παριόντων εἶναι τὸν πυθόμενον ἐρημία γὰρ ἦν καὶ οὐδεὶς ἕτερος παρῆν ἵνα οὖν εἰδέναι ἔχῃ ὅτι οὐχ ἁπλῶς ἐστιν ὁ τυχὼν ὁ πρὸς αὐτὴν διαλεγόμενος διὰ τοῦτο ἐν τῇ ἐρήμῳ φανεὶς πυνθάνεται αὐτῆς Καί φησιν ἐκείνη Ἀπὸ προσώπου Σάρας τῆς κυρίας μου ἐγὼ ἀποδιδράσκω.
Ὁρᾷς πῶς οὐκ ἀρνεῖται τὴν δεσποτείαν ἀλλ' ὁμολογεῖ μετὰ ἀληθείας ἅπαντα Οὐκ ἔστι φησὶν ἄνθρωπος ὁ πυνθανόμενος ἵνα δυνηθῶ παρακρούσασθαι.
Προλαβὼν καὶ τὴν προσηγορίαν εἶπε τὴν ἐμὴν καὶ τῆς δεσποίνης ἐμνήσθη προσήκει τοίνυν κἀμὲ μετὰ ἀληθείας ἅπαντα εἰπεῖν.
Ἀπὸ προσώπου φησὶ Σάρας τῆς κυρίας μου ἐγὼ ἀποδιδράσκω.
Ὅρα πῶς ἀνεπαχθῶς τὴν μνήμην ἐποιήσατο.
Οὐ γὰρ εἶπεν ὅτι Δεινά με διέθηκεν οὐκ εἶπεν ὅτι Ἐκάκωσέ με καὶ διὰ τὸ μὴ φέρειν τὴν πολλὴν ἐπάχθειαν εἰς φυγὴν ἐτράπην οὐδὲν δυσχερὲς ἐφθέγξατο ἀλλὰ μόνον ἑαυτῆς κατηγόρησεν ὡς ἀποδρασάσης.
Εἶδες αὐτῆς τὴν εὐγνωμοσύνην Ὅρα πάλιν τὰ παρὰ τοῦ ἀγγέλου εἰρημένα πρὸς αὐτήν Εἶπε δὲ αὐτῇ ὁ ἄγγελος Κυρίου Ἀποστράφηθι πρὸς τὴν κυρίαν σου καὶ ταπεινώθητι ὑπὸ τὰς χεῖρας αὐτῆς.
Πρὸς μὲν τὸ εἰπεῖν Ἀπὸ προσώπου τῆς κυρίας μου ἀποδιδράσκω φησὶν Ἀποστράφηθι ἐπάνελθε μὴ ἀγνωμόνως διάκεισο περὶ τὴν τοσαῦτά σε εὐεργετήσασαν.
Εἶτα ἐπειδὴ ἐξ ἀλαζονείας καὶ φρονήματος ὑψηλοῦ πρὸς ὀργὴν διήγειρε τὴν ἑαυτῆς δέσποιναν φησί Καὶ ταπεινώθητι ὑπὸ τὰς χεῖρας αὐτῆς ὑποτάττου αὐτῇ τοῦτο γάρ σοι λυσιτελεῖ.
Ἐπιγίνωσκε τὴν δουλείαν μὴ ἀγνόει τὴν δεσποτείαν μηδὲν ὑψηλὸν φρόνει μὴ τὰ ὑπὲρ σαυτὴν φαντάζου Ταπεινώθητι ὑπὸ τὰς χεῖρας αὐτῆς πολλὴν ἐπίδειξαι τὴν ὑποταγήν.
Ἱκανῶς αὐτῆς τὴν ψυχὴν κατεμάλαξε τὰ παρὰ τοῦ ἀγγέλου εἰρημένα κατέστειλεν αὐτῆς τὸ φρόνημα ἐχαλίνωσεν αὐτῆς τὸν θυμὸν πολλὴν εἰργάσατο γαλήνην ἐν τοῖς λογισμοῖς.
Εἶτα ἵνα μὴ νομίσῃ ἁπλῶς καὶ εἰκῆ τοσαύτης ἠξιῶσθαι προνοίας ἀλλὰ μάθῃ ὅτι διὰ τὸ τοῦ δικαίου σπέρμα τοσαύτης ἀπολαύει τῆς κηδεμονίας ὅρα πῶς αὐτὴν παραμυθεῖται καὶ ἀνίστησιν αὐτῆς τὴν ψυχὴν καὶ ἀρκοῦσαν αὐτῇ χαρίζεται τὴν παράκλησιν διὰ τῶν ἐπαγομένων.
Καὶ εἶπεν αὐτῇ ὁ ἄγγελος Κυρίου Πληθύνων πληθυνῶ τὸ σπέρμα σου καὶ οὐκ ἀριθμηθήσεται ἀπὸ τοῦ πλήθους.
Καὶ τοῦτό σοι φησὶ προλέγω ὅτι τοσοῦτον ἔσται τὸ σπέρμα σου ὡς μηδὲ ἀριθμῷ ὑποβάλλεσθαι.
Μὴ τοίνυν ἀθύμει μηδὲ κατάπιπτε μηδὲ ταράττου τοῖς λογισμοῖς ἀλλὰ πᾶσαν ἐπίδειξαι τὴν ὑποταγήν.
Ἰδοὺ γὰρ ἐν γαστρὶ ἔχεις καὶ τέξῃ υἱὸν καὶ καλέσεις τὸ ὄνομα αὐτοῦ Ἰσμαήλ.
Διὰ γὰρ τοῦτό σοι φησὶ καὶ τὸν τόκον προλέγω καὶ τὸ ὄνομα ἤδη ἐπιτίθημι τῷ παιδὶ τῷ τικτομένῳ ἵνα πλείονα τὴν πληροφορίαν δεξαμένη οὕτω ποιήσῃς τὴν ἐπάνοδον καὶ τὰ ἤδη ἐπταισμένα διορθώσῃς Ὅτι ἐπήκουσε φησὶ Κύριος τῇ ταπεινώσει σου.
Ἐντεῦθεν μανθάνωμεν ὅσον τῶν θλίψεων τὸ κέρδος ὅση τῆς συμφορᾶς ἡ ὠφέλεια.
Ἐπειδὴ γὰρ ἀνεχώρησε καὶ τὰ τῆς ὀδύνης ηὐξήθη καὶ πολλὴν ὑπέστη τῶν θλίψεων τὴν περίστασιν ἐν μονώσει ἐν ἐρημίᾳ ἐν στενοχωρίᾳ διάγουσα μετὰ τὴν τοσαύτην εὐημερίαν καὶ τὸ εἰς τὸ αὐτῇ τῇ δεσποίνῃ πρέπον ἀξίωμα ἀνενεχθῆναι διὰ τοῦτο ταχείας ἀπήλαυσε τῆς ἀντιλήψεως.
Ταῦτα γάρ σοι ἔσται φησὶν ἅπερ ὑπεσχόμην καὶ τέξῃ υἱὸν καὶ τὸ σπέρμα σου ἀριθμοῦ κρεῖττον ἔσται Ὅτι ἐπήκουσε Κύριος τῇ ταπεινώσει σου.
Μὴ τοίνυν μηδὲ ἡμεῖς ἀσχάλλωμεν ἐπειδὰν ἀπό τινος περιστάσεως τῶν πραγμάτων ταπεινωθῶμεν.
Οὐδὲν γὰρ ἡμῶν τῇ φύσει οὕτω συμβάλλεται ὡς τὸ συστέλλεσθαι καὶ ταπεινοῦσθαι ἡμῶν τὸ φρόνημα καὶ τὸ φύσημα τῆς ψυχῆς καταστέλλεσθαι.
Τότε γὰρ ἡμῶν μᾶλλον ὁ Δεσπότης ἐπακούει ὅταν μετὰ ὀδυνωμένης ψυχῆς καὶ συντετριμμένης τῆς καρδίας αὐτὸν καλῶμεν πολλὴν τὴν προσεδρίαν περὶ τὰς ἱκετείας ποιούμενοι.
Ὅτι ἐπήκουσε φησὶ Κύριος τῇ ταπεινώσει σου.
Εἶτα προλέγει τοῦ μέλλοντος τίκτεσθαι παιδὸς τὸ ἐπιτήδευμα.
Οὗτος ἔσται φησὶν ἄγροικος ἄνθρωπος αἱ χεῖρες αὐτοῦ ἐπὶ πάντας καὶ αἱ χεῖρες πάντων ἐπ' αὐτόν καὶ κατὰ πρόσωπον πάντων τῶν ἀδελφῶν αὐτοῦ κατοικήσει.
Προμηνύει αὐτῇ ὅτι ἀνδρεῖος ἔσται ὅτι πολέμιος ὅτι πρὸς τὴν τῆς γῆς ἐπιμέλειαν πολὺν τὸν πόνον ἐπιδείξεται.
Εἶδες διὰ τῶν εἰς τὴν παιδίσκην γεγενημένων τὴν εἰς τὸν πατριάρχην τιμήν Ἡ γὰρ περὶ ταύτην πρόνοια δείκνυσι τὴν εὔνοιαν τοῦ Δεσπότου ἣν πρὸς τὸν δίκαιον ἐπιδείκνυται.
Ταῦτα συμβουλεύσας ὁ ἄγγελος καὶ εὐαγγελισάμενος τῇ Ἅγαρ ἀνεχώρησεν.
Ἀλλ' ὅρα πάλιν τῆς παιδίσκης τὴν εὐγνωμοσύνην.
Καὶ ἐκάλεσε φησὶ τὸ ὄνομα Κυρίου τοῦ λαλοῦντος πρὸς αὐτήν Σὺ ὁ Θεὸς ὁ ἐπιδών με ὅτι εἶπε Καὶ γὰρ ἐνώπιον εἶδον ὀφθέντα μοι.
Ἕνεκεν τούτου ἐκάλεσε τὸ φρέαρ Φρέαρ οὗ ἐνώτιον εἶδον ἀνὰ μέσον Κάδης καὶ ἀνὰ μέσον Βαράχ.
Σκόπει πῶς καὶ αὐτὴ βούλεται διηνεκῆ τὴν μνήμην ἐναποθέσθαι τῷ τόπῳ διὰ τῆς προσηγορίας.
Ἐκάλεσε γὰρ φησὶ τὸν τόπον Φρέαρ οὗ ἐνώπιον εἶδον.
Εἶδες τὴν παιδίσκην κατὰ μικρὸν ἐκ τῆς περιεχούσης αὐτὴν θλίψεως φιλοσοφωτέραν γινομένην καὶ πολλὴν εὐγνωμοσύνην περὶ τὴν γεγενημένην εἰς αὐτὴν εὐεργεσίαν ἐπιδεικνυμένην καὶ οἷς ἐνόμισεν ἀμειβομένην τὴν τοσαύτης αὐτὴν ἀξιώσασαν κηδεμονίας Καὶ ἔτεκε φησὶν Ἅγαρ τῷ Ἄβραμ υἱὸν καὶ ἐκάλεσε τὸ ὄνομα αὐτοῦ ὃν ἔτεκεν αὐτῷ Ἅγαρ Ἰσμαήλ.
Ἐντεῦθεν μανθάνομεν ὅσον ἐστὶν ἀγαθὸν ἐπιείκεια ὅσον ἐστὶ κέρδος καὶ ἀπὸ τῶν θλίψεων καρπώσασθαι.
Καὶ τὴν μὲν ἐπιείκειαν ἐξ ὧν ὁ πατριάρχης ἐπεδείξατο καταπραΰνας τῆς Σάρας τὴν ἀγανάκτησιν καὶ τὴν ἐξουσίαν τῆς παιδίσκης αὐτῇ δεδωκὼς καὶ διὰ τούτου εἰρήνης ἐμπλήσας τὴν οἰκίαν τὸ δὲ κέρδος τῶν θλίψεων ἐκ τῶν κατὰ τὴν παιδίσκην ἔστιν ἰδεῖν.
Ἐπειδὴ γὰρ κακωθεῖσα ὑπὸ τῆς δεσποίνης ἀπέδρα καὶ πολλὴν ὑπέμεινε τὴν ταλαιπωρίαν καὶ μετὰ ὀδυνωμένης ψυχῆς ἐκάλεσε τὸν Δεσπότην εὐθέως τῆς ἄνωθεν ἐπισκοπῆς ἠξιώθη.
Ἵνα γὰρ μάθῃ ὅτι διὰ τὸ ταπεινωθῆναι καὶ συσταλῆναι τῆς τοσαύτης ἀξιοῦται κηδεμονίας φησὶν ὁ ἄγγελος πρὸς αὐτήν Ἐν γαστρὶ ἔχεις καὶ τέξῃ υἱὸν καὶ καλέσεις τὸ ὄνομα αὐτοῦ Ἰσμαὴλ ὅτι ἐπήκουσε Κύριος τῇ ταπεινώσει σου.
Εἰδότες τοίνυν ἀγαπητοὶ ὅτι ἐὰν νήφωμεν αἱ θλίψεις μᾶλλον ἡμᾶς οἰκειοῦσι τῷ Δεσπότῃ καὶ τότε δυνησόμεθα τὴν παρ' αὐτοῦ ῥοπὴν ἐπισπάσασθαι ὅταν μετὰ ὀδυνωμένης ψυχῆς καὶ θερμῶν δακρύων αὐτῷ προσίωμεν μὴ ἀλγῶμεν ἐπὶ ταῖς θλίψεσιν ἀλλὰ τὸ ἐκ τῶν θλίψεων κέρδος λογιζόμενοι πάντα πράως φέρωμεν τὰ συμπίπτοντα καὶ παιδευώμεθα ἐπιεικεῖς εἶναι καὶ ἥμεροι πρὸς πάντας μὲν μάλιστα δὲ περὶ τὰς ἑαυτῶν γυναῖκας καὶ πολλὴν ποιεῖσθαι σπουδὴν ὥστε κἂν δικαίως κἂν ἀδίκως μέμψωνται μὴ ἀκριβολογεῖσθαι ἀλλ' ἑνὸς μόνου γίνεσθαι τοῦ τὰ τῆς λύπης αἴτια ἐκποδὼν ποιεῖν καὶ βαθεῖαν εἰρήνην κατασκευάζειν τῇ οἰκίᾳ ἵνα καὶ ἐκείνη ἔχῃ πρὸς τὸν ἄνδρα τὴν ἐπιστροφὴν καὶ ὁ ἀνὴρ ὡς εἰς λιμένα εἰς αὐτὴν ἔχῃ καταφεύγειν ἐκ τῶν ἔξωθεν ταραχῶν καὶ τῶν θορύβων καὶ πᾶσαν ἐκεῖθεν εὑρίσκειν τὴν παραμυθίαν.
Πρὸς βοήθειαν γὰρ ἡ γυνὴ ἐδόθη ἵνα ἀρκούμενος τῇ ταύτης παρακλήσει ἀντέχειν ὁ ἀνὴρ δύνηται πρὸς τὰ ἐπιόντα αὐτῷ.
Ἐὰν γὰρ ᾖ κοσμία καὶ ἐπιεικὴς οὐ μόνον τὴν ἀπὸ τῆς κοινωνίας παραμυθίαν παρέξει τῷ ἀνδρὶ ἀλλὰ καὶ ἐν τοῖς ἄλλοις ἅπασι πολλὴν τὴν ἑαυτῆς χρείαν ἐπιδείξεται πάντα αὐτῷ κοῦφα καὶ ῥᾴδια κατασκευάζουσα καὶ οὐκ ἀφιεῖσα πεῖραν λαβεῖν οὔτε τῶν ἔξωθεν οὔτε μὴν τῶν κατὰ τὴν οἰκίαν τικτομένων καθ' ἑκάστην ἡμέραν δυσχερῶν ἀλλὰ καθάπερ κυβερνήτης ἄριστος οὕτως αὐτῷ τὸν χειμῶνα τῆς ψυχῆς διὰ τῆς οἰκείας σοφίας εἰς γαλήνην καταστήσει καὶ τῇ παρ' ἑαυτῆς συνέσει πολλὴν αὐτῷ παρέξει τὴν παραμυθίαν.
Τοὺς γὰρ οὕτω συνδεδεμένους οὐδὲν λοιπὸν τῶν ἐν τῷ παρόντι βίῳ λυπῆσαι δυνήσεται οὐδὲ τὴν ἡδονὴν αὐτῶν λυμήνασθαι.
Ὅταν γὰρ ὁμόνοια ᾖ καὶ εἰρήνη καὶ σύνδεσμος ἀγάπης μετὰ γυναικὸς καὶ ἀνδρὸς ἐκεῖ πάντα συῤῥεῖ τὰ ἀγαθὰ καὶ ἀνάλωτοι πάσης ἐπιβουλῆς γενήσονται μεγάλῳ καὶ ἀχειρώτῳ τείχει τινὶ πεφραγμένοι τοῦτ' ἔστι τῇ κατὰ Θεὸν ὁμονοίᾳ.
Τοῦτο ἀδάμαντος αὐτοὺς ἰσχυροτέρους ἀπεργάσεται τοῦτο σιδήρου στεῤῥοτέρους καταστήσει τοῦτο παντὸς πλούτου καὶ περιουσίας αὐτοῖς συμβαλεῖται πλέον τοῦτο εἰς τὴν ἀνωτάτω περιφάνειαν αὐτοὺς ἀνάξει τοῦτο καὶ τὴν παρὰ τοῦ Θεοῦ εὔνοιαν αὐτοῖς προξενήσει μετὰ πολλῆς τῆς δαψιλείας.
Μὴ τοίνυν παρακαλῶ τούτου προτιμότερόν τι ἡγώμεθα ἀλλὰ πάντα ποιῶμεν καὶ πραγματευώμεθα ὥστε γαλήνην καὶ εἰρήνην εἶναι μεταξὺ τῆς συνοικήσεως.
Τότε γὰρ οἱ τικτόμενοι παῖδες τῇ τῶν γεγεννηκότων ἀρετῇ κατακολουθήσουσι καὶ οἱ οἰκέται τούτοις ἕψονται καὶ πανταχόθεν τὰ τῆς οἰκίας πρὸς ἀρετὴν ἐπιδώσει καὶ πολλὴ τῶν πραγμάτων ἔσται ἡ εὐημερία.
Ὅταν γὰρ τὰ τοῦ Θεοῦ προτιμῶμεν τὰ ἄλλα πάντα κατὰ ῥοῦν ἥξει ἡμῖν καὶ οὐδενὸς αἴσθησιν ληψόμεθα λυπηροῦ τῆς τοῦ Θεοῦ ἀγαθότητος μετὰ δαψιλείας ἡμῖν ἅπαντα χορηγούσης.
Ἵνα οὖν καὶ αὐτοὶ ἀλύπως κατὰ τὸν παρόντα βίον διάγωμεν καὶ τὴν παρὰ τοῦ Δεσπότου εὔνοιαν ἐπὶ πλέον ἐπισπασώμεθα ἀντεχώμεθα τῆς ἀρετῆς τὴν ὁμόνοιαν καὶ τὴν εἰρήνην εἰς τὴν οἰκίαν εἰσάγειν σπουδάζωμεν τὴν ἑαυτῶν τῆς τῶν τέκνων εὐκοσμίας ἐπιμελώμεθα φροντίζωμεν τοῦ τρόπου τῶν οἰκετῶν ἵνα ὑπὲρ ἁπάντων δαψιλεῖς τὰς ἀμοιβὰς κομισάμενοι καταξιωθῶμεν καὶ τῶν ἐπηγγελμένων ἀγαθῶν χάριτι καὶ φιλανθρωπίᾳ τοῦ Κυρίου ἡμῶν Ἰησοῦ Χριστοῦ μεθ' οὗ τῷ Πατρὶ ἅμα τῷ ἁγίῳ Πνεύματι δόξα κράτος τιμὴ νῦν καὶ ἀεὶ καὶ εἰς τοὺς αἰῶνας τῶν αἰώνων.
Εἴδετε ἀγαπητοὶ πῶς οὐδὲν ἀργὸν τῶν παρὰ τῇ θείᾳ Γραφῇ κειμένων εἴδετε χθὲς πῶς τὸ κατὰ τὴν Ἅγαρ εἰς μέσον παραγαγόντες καὶ τὴν ταύτης ἀναχώρησιν πολλὴν ὠφέλειαν ἐκεῖθεν ἐκαρπωσάμεθα Ἐμάθομεν γὰρ τοῦ πατριάρχου τὴν πολλὴν ἐπιείκειαν τῆς σωφροσύνης τὴν ὑπερβολὴν τὴν αἰδὼ ἣν ἀπένειμε τῇ Σάρᾳ τὴν πρὸς αὐτὴν ὁμόνοιαν πάντων ἡγούμενος προτιμοτέραν.
Εἴδομεν τοῦ Θεοῦ τὴν ἄφατον φιλανθρωπίαν ὅπως διὰ τὴν εἰς τὸν δίκαιον τιμὴν οὐ μόνον ἐπανήγαγε τὴν Ἅγαρ κατὰ τὴν ἔρημον πλανωμένην καὶ διὰ τὸν τῆς δεσποίνης φόβον ἀποδράσασαν ἀλλὰ καὶ τοῦ Ἰσμαὴλ τὸν τόκον ἐχαρίσατο πολλὴν ἐντεῦθεν τῷ δικαίῳ τὴν παραμυθίαν ἐπινοῶν καὶ τῆς τοσαύτης ὑπομονῆς ἀποδιδοὺς αὐτῷ τὰς ἀμοιβάς.
Καὶ ἐπειδὴ ἐτέχθη ὁ Ἰσμαὴλ βουλομένη διδάξαι ἡμᾶς ἡ θεία Γραφὴ τὸν χρόνον τοῦ πατριάρχου καὶ τῶν ἐτῶν τὸν ἀριθμὸν ἡμῖν ἐπεσημήνατο εἰποῦσα ὅτι Ἡνίκα ἐτέχθη ὁ Ἰσμαὴλ ἐτῶν ὀγδοηκονταὲξ ἦν ὁ Ἄβραμ.
Ἴδωμεν δὲ λοιπὸν τὰ ἐντεῦθεν ἵνα καὶ ἐκ τῶν ἑξῆς μάθωμεν πάλιν καὶ τοῦ δικαίου τὴν πολλὴν ὑπομονὴν καὶ τοῦ Δεσπότου τὴν ἄφατον καὶ ὑπερβάλλουσαν φιλανθρωπίαν.
Εἰσόμεθα δὲ μετὰ ἀκριβείας ἐὰν πάλιν τοὺς χρόνους τῆς ζωῆς τοῦ δικαίου καταμαθεῖν δυνηθῶμεν καὶ ὅπως ὁ ἀγαθὸς Θεὸς τὰ κατ' αὐτὸν ᾠκονόμει καθ' ἕκαστον καιρὸν δοκιμὴν τοῦ ἰδίου θεράποντος λαμβάνων καὶ τὸ θεοφιλὲς αὐτοῦ τῆς γνώμης ἐκκαλύπτων.
Αὐτὸς μὲν γὰρ προῄδει σαφῶς τοῦ ἰδίου οἰκέτου τὴν εὐγνωμοσύνην καὶ τῆς ψυχῆς αὐτοῦ τὸ κάλλος ἠπίστατο καὶ τὸν μαργαρίτην ἀκριβῶς ἐγίνωσκεν ἀλλ' ἐπειδὴ ἐβούλετο καὶ πᾶσι τοῖς τότε παροῦσι κατάδηλον αὐτὸν ποιῆσαι ἵνα καὶ εἰς τὰς μετὰ ταῦτα γενεὰς ἡ τοῦ δικαίου ἀρετὴ πρὸς ζῆλον καὶ μίμησιν ἐφέλκηται τοὺς βουλομένους διὰ τοῦτο κατὰ μικρὸν ἐκκαλύπτει τὸν πλοῦτον τῆς τοῦ δικαίου γνώμης ἵνα παιδευώμεθα καὶ ἡμεῖς μηδέποτε διαπιστεῖν ταῖς τοῦ Θεοῦ ἐπαγγελίαις μηδὲ δυσχεραίνειν πρὸς τὴν ἀναβολὴν ἀλλὰ μᾶλλον τῶν ὁρωμένων καὶ τῶν ἐν χερσὶ τοῖς μὴ βλεπομένοις θαῤῥεῖν ἐπειδὰν ὁ πάντων Δεσπότης ὑπόσχηται καὶ εἰδέναι ὡς οὐχ οἷόν τέ ποτε διαπεσεῖν τὰ παρὰ τοῦ Θεοῦ ἐπαγγελθέντα ἀλλὰ κἂν χρόνου πολλοῦ παραδραμόντος ἐναντία ταῖς τοῦ Θεοῦ ὑποσχέσεσι γένηται μηδὲ οὕτω σαλεύεσθαι τὸν λογισμὸν ἀλλ' εἰδέναι τοῦ ἐπαγγειλαμένου τὸ εὐμήχανον καὶ τὴν ἄμαχον δύναμιν καὶ ὅτι ἐπειδὰν βουληθῇ εἰς ἔργον ἀγαγεῖν τὰ δεδογμένα πάντα εἴκει καὶ παραχωρεῖ.
Ἐπειδὴ γὰρ Κύριός ἐστι τῆς φύσεως καὶ δημιουργὸς δυνατὸν αὐτῷ καὶ τὰ ὑπὲρ τὴν φύσιν δωρήσασθαι.
Μὴ τοίνυν πρὸς τὴν οἰκείαν ἀσθένειαν ἀφορῶντες πολυπραγμονῶμεν τὰ παρὰ τοῦ Θεοῦ γινόμενα μηδὲ πρὸς τὴν φυσικὴν ἀκολουθίαν ἀποβλέποντες σχίζωμεν τὸν λογισμὸν ἀλλὰ καθάπερ εὐγνώμονες οἰκέται εἰδότες τοῦ ἡμετέρου Δεσπότου τὴν ὑπερβάλλουσαν δύναμιν πιστεύωμεν αὐτοῦ ταῖς ὑποσχέσεσιν καὶ ἀνώτεροι γινώμεθα τῆς φυσικῆς ἀσθενείας ἵνα καὶ τῶν ἐπαγγελθέντων ἐπιτευξώμεθα καὶ τῆς παρ' αὐτοῦ ἀπολαύσωμεν εὐνοίας καὶ κατὰ δύναμιν ἡμετέραν τιμήσωμεν τὸν Θεόν.
Μεγίστη γὰρ αὕτη τιμὴ παρ' ἡμῶν εἰς αὐτὸν τὸ θαῤῥεῖν αὐτοῦ τῇ δυνάμει κἂν ἐναντία ᾖ τὰ τοῖς ὀφθαλμοῖς τῆς σαρκὸς ὁρώμενα.
Καὶ τί θαυμάζεις εἰ ἐπὶ Θεοῦ μεγίστη ἐστὶ τιμὴ τὸ μὴ ἀμφιβάλλειν Καὶ ἐπὶ τῶν ὁμογενῶν ἐπειδὰν ἡμῖν ὑπόσχωνταί τι τῶν ἐπικήρων τούτων καὶ φθαρτῶν πραγμάτων ἂν μὴ ἀμφιβάλλωμεν ἀλλὰ θαῤῥήσωμεν τῷ ὑποσχομένῳ πᾶς τις αὐτῶν μεγίστην ταύτην ἡγεῖται τετιμῆσθαι τιμὴν τὸ μὴ ἐνδοιάσαι δηλονότι ἡμᾶς ἀλλὰ θαῤῥῆσαι αὐτοῦ ταῖς ὑποσχέσεσιν.
Εἰ τοίνυν καὶ ἐπ' ἀνθρώπων τοῦτό ἐστι τῶν καὶ μεταβαλλομένων πολλάκις ἢ δι' ἀσθένειαν μὴ δυναμένων εἰς ἔργον ἀγαγεῖν τὰ δόξαντα πολλῷ μᾶλλον ἐπὶ τοῦ Θεοῦ ὀφείλομεν αὐτοῦ θαῤῥεῖν τῇ ἐπαγγελίᾳ κἂν ἐν τῷ μέσῳ πολὺς γένηται χρόνος.
Ταῦτα δέ μοι νῦν οὐχ ἁπλῶς εἴρηται ἀλλ' ἵνα εἰδέναι ἔχωμεν ὅταν ἔλθωμεν ἐπὶ τὴν ἀρχὴν τῶν σήμερον ἡμῖν προτεθέντων ὅπως ὁ φιλάνθρωπος Θεὸς βουλόμενος ἅπασιν ἐπίσημον ποιῆσαι τὸν πατριάρχην ἐπὶ τοσούτων ἐτῶν ἀριθμὸν τὴν οἰκείαν ἐπιδείκνυται μακροθυμίαν καὶ ὁ δίκαιος οὐ δυσχεραίνει οὐ ναρκᾷ πρὸς τὸ μῆκος οὐκ ἀπαγορεύει ἀλλὰ ταῖς χρησταῖς ἐλπίσι τρεφόμενος τὴν φιλόθεον αὑτοῦ γνώμην διὰ πάντων ἐπιδείκνυται.
Εἰσόμεθα δὲ ἀκριβῶς ἅπασαν τοῦ πατριάρχου τὴν ἀρετὴν ἐὰν μάθωμεν πόσος μεταξὺ διαγέγονε χρόνος.
Πάντα γὰρ ἡμᾶς ταῦτα σαφῶς διδάξει ὁ μακάριος Μωϋσῆς ὑπὸ τοῦ Πνεύματος τοῦ ἁγίου ἐνηχούμενος.
Τί οὖν οὗτός φησιν Ἡνίκα ὑπήκουσε τῷ προστάγματι τοῦ Θεοῦ καὶ ἀναστὰς ἀπὸ τῆς Χαῤῥὰν ἐπὶ τὴν Χαναναίαν ὥρμησεν ἐτῶν ἦν ἑβδομηκονταπέντε.
Καὶ εὐθὺς καταλαβόντι τὴν Χαναναίαν ὑπέσχετο αὐτῷ καὶ τῷ σπέρματι αὐτοῦ δώσειν πᾶσαν τὴν γῆν καὶ εἰς τοσοῦτον πλῆθος ποιῆσαι ἐπιδώσειν ὡς ἀναρίθμητον εἶναι καθάπερ τὴν ἄμμον καὶ τοὺς ἀστέρας.
Καὶ μετὰ τὴν ἐπαγγελίαν ταύτην πολλὰ ἐν τῷ μέσῳ συνέβη τῷ δικαίῳ ἡ κάθοδος ἡ ἐν Αἰγύπτῳ διὰ τὸν λιμὸν ἡ ἁρπαγὴ τῆς Σάρας καὶ εὐθὺς ἡ παρὰ τοῦ Θεοῦ πρόνοια.
Καὶ πάλιν μετὰ τὴν ἐκεῖθεν ἐπάνοδον ἡ παρὰ τοῦ βασιλέως τῶν Γεράρων περὶ τὴν Σάραν ἐπήρεια καὶ παραχρῆμα ἡ παρὰ τοῦ Θεοῦ ἀντίληψις.
Καὶ ταῦτα ἅπαντα ὁρῶν ὁ δίκαιος μετὰ τὴν ὑπόσχεσιν ἐκείνην αὐτῷ συμβαίνοντα οὐκ ἐσαλεύετο τὸν λογισμὸν οὐδὲ περιειργάζετο τίνος ἕνεκεν ὁ τοιαύτην ἐπαγγελίαν δεξάμενος τοσούτοις καὶ τοιούτοις πειρασμοῖς καθ' ἑκάστην περιπίπτει καὶ ἐν τοσούτῳ χρόνῳ ἐν ἀπαιδίᾳ διαμένει ἀλλὰ φιλόθεος ὢν καὶ οὐκ ἀνεχόμενος τῇ ἀσθενείᾳ τῶν οἰκείων λογισμῶν ὑποβαλεῖν τὰ παρὰ τοῦ Θεοῦ γινόμενα καὶ ἔστεργε καὶ μεθ' ἡδονῆς ἐδέχετο τὰ τῷ Θεῷ δοκοῦντα.
Καὶ μετὰ δέκατον ἐνιαυτὸν λαμβάνει τὸν Ἰσμαὴλ τὸν ἀπὸ τῆς παιδίσκης καὶ εἰς τοῦτον ἐνόμιζεν αὐτῷ λοιπὸν τὰ τῆς ἐπαγγελίας πεπληρῶσθαι.
Ἦν γὰρ ὁ πατριάρχης φησὶν ἡνίκα ἐτέχθη ὁ Ἰσμαὴλ ἐτῶν ὀγδοήκοντα ἕξ.
Ἀλλὰ πάλιν ἑτέρων δεκατριῶν ἐτῶν ἀριθμὸν γυμνάσας ὁ φιλάνθρωπος Θεὸς τοῦ δικαίου τὴν ὑπομονὴν τότε τὴν οἰκείαν ὑπόσχεσιν εἰς ἔργον ἄγει.
Ἐπειδὴ γὰρ εἶδε καλῶς καθάπερ ἐν χωνευτηρίῳ διὰ τοῦ μήκους τοῦ χρόνου τὸ χρυσίον ἐκκαθαρθὲν καὶ λαμπροτέραν καὶ φαιδροτέραν τοῦ δικαίου τὴν ἀρετὴν ἀναφανεῖσαν Ἡνίκα φησὶν ἐγένετο Ἄβραμ ἐτῶν ἐννενηκονταεννέα ὤφθη αὐτῷ πάλιν ὁ Θεός.
Καὶ τίνος ἕνεκεν τοσοῦτον χρόνον ἐμακροθύμησεν Οὐχ ἵνα τοῦ δικαίου μόνον τὴν ὑπομονὴν καὶ τὴν πολλὴν ἀρετὴν καταμάθωμεν ἀλλ' ἵνα καὶ τῆς αὐτοῦ δυνάμεως τὴν ὑπερβολὴν ἴδωμεν.
Ἡνίκα γὰρ ἀπηγόρευσεν ἡ φύσις καὶ πρὸς τὴν παιδοποιίαν λοιπὸν ἄχρηστος ἦν καταμαρανθέντων αὐτοῦ τῶν μελῶν καὶ κατεψυγμένων ὑπὸ τοῦ γήρως τότε καὶ τοῦ δικαίου τὴν ἀρετὴν ἐκκαλύπτων καὶ τὴν οἰκείαν δεικνὺς δύναμιν τὰ τῆς ἐπαγγελίας εἰς ἔργον ἄγει.
Ἀλλ' ἀναγκαῖον ἀκοῦσαι καὶ αὐτῶν τῶν παρὰ τοῦ Θεοῦ πρὸς αὐτὸν ῥηθέντων.
Γενομένῳ φησὶν αὐτῷ ἐτῶν ἐννενηκονταεννέα ὤφθη αὐτῷ ὁ Θεὸς καὶ εἶπεν αὐτῷ.
Ὅταν δὲ ἀκούσῃς Ὤφθη μηδὲν ταπεινὸν ὑπόπτευε μηδὲ νομίσῃς ὀφθαλμοῖς σαρκὸς ὁρᾶσθαι τὴν θείαν ἐκείνην καὶ ἄφθαρτον δύναμιν ἀλλ' εὐσεβῶς ἅπαντα νόει.
Ὤφθη οὖν αὐτῷ ὁ Θεὸς ἀντὶ τοῦ τῆς παρ' αὐτοῦ δηλονότι ἐπισκέψεως αὐτὸν ἠξίωσε καὶ ἄξιον αὐτὸν ἡγησάμενος τῆς παρ' ἑαυτοῦ προνοίας πολλῇ κεχρημένος τῇ συγκαταβάσει καὶ διαλέγεται καί φησιν Ἐγώ εἰμι ὁ Θεός σου εὐαρέστει ἐναντίον μου καὶ γίνου ἄμεμπτος καὶ θήσομαι τὴν διαθήκην μου ἀνὰ μέσον ἐμοῦ καὶ ἀνὰ μέσον σου καὶ πληθυνῶ σε σφόδρα.
Καὶ ἔπεσεν Ἄβραμ ἐπὶ πρόσωπον αὐτοῦ.
Πολλὴ τοῦ δικαίου ἡ εὐγνωμοσύνη ὑπερβάλλουσα τοῦ ἀγαθοῦ Θεοῦ ἡ περὶ αὐτὸν φιλανθρωπία.
Ἐγὼ γάρ εἰμι φησὶν ὁ Θεός σου μονονουχὶ λέγων Ὁ μέχρι τοῦ παρόντος τὰ κατὰ σὲ διαφόρως οἰκονομήσας ἐγώ εἰμι ὁ ἀναστήσας σε οἴκοθεν καὶ ἐνταῦθα ἀγαγὼν ἐγώ εἰμι ὁ καθ' ἕκαστον καιρὸν ὑπέρμαχός σοι γινόμενος καὶ τῶν ἐπιβουλευόντων σε ἀνώτερον πεποιηκὼς ἐγώ εἰμι καὶ οὐκ εἶπεν Ἐγώ εἰμι ὁ Θεὸς ἀλλ' Ἐγώ εἰμι ὁ Θεός σου.
Ὅρα τὴν πολλὴν ἀγαθότητα πῶς καὶ διὰ τῆς προσθήκης ταύτης τὸ φίλτρον τὸ περὶ τὸν δίκαιον ἐπιδείκνυται.
Ὁ γὰρ τῆς οἰκουμένης ἁπάσης Θεὸς ὁ τῶν ὅλων δημιουργὸς ὁ οὐρανοῦ καὶ γῆς ποιητής φησιν Ἐγώ εἰμι ὁ Θεός σου.
Μέγας ὁ ὄγκος τῆς τιμῆς τῆς εἰς τὸν δίκαιον.
Οὕτω καὶ τοῖς προφήταις ἔθος λαλεῖν.
Ὥσπερ γὰρ αὐτὸς νῦν κοινὸς ὢν ἁπάντων Δεσπότης ἀπὸ τοῦ δούλου καλεῖσθαι καταδέχεται καὶ εὑρήσομεν αὐτὸν μετὰ ταῦτα λέγοντα Ἐγώ εἰμι ὁ Θεὸς Ἀβραὰμ καὶ Ἰσαὰκ καὶ Ἰακώβ οὕτω καὶ οἱ προφῆται εἰώθασι λέγειν Ὁ Θεὸς ὁ Θεός μου οὐ περικλείοντες αὐτοῦ εἰς ἑαυτοὺς τὴν δεσποτείαν ἀλλὰ καὶ αὐτοὶ τὸν πόθον ἀκάθεκτον ἐνδεικνύμενοι.
Ἀλλὰ τὸ μὲν ἀνθρώπους τοῦτο ποιεῖν οὐδὲν θαυμαστόν ὅταν δὲ αὐτὸς ἐπ' ἀνθρώπων τοῦτο ποιῇ τοῦτό ἐστι τὸ καινὸν καὶ παράδοξον.
Ἀλλὰ μὴ θαυμάζωμεν ἀγαπητοὶ ἀλλ' ἀκούωμεν τοῦ προφήτου λέγοντος Κρεῖσσον εἷς ποιῶν τὸ θέλημα Κυρίου ἢ μυρίοι παράνομοι καὶ πάλιν τοῦ μακαρίου Παύλου λέγοντος Περιῆλθον ἐν μηλωταῖς ἐν αἰγείοις δέρμασιν ὑστερούμενοι θλιβόμενοι κακουχούμενοι ὧν οὐκ ἦν ἄξιος ὁ κόσμος.
Οὕτως ὁ μὲν προφήτης μυρίων παρανόμων τὸν ἕνα τὸν ποιοῦντα τὸ θέλημα Κυρίου κρείττονα ἀπέφηνεν ὁ δὲ μακάριος Παῦλος ὁ τῆς οἰκουμένης διδάσκαλος μνημονεύσας τῶν δικαίων ἁπάντων τῶν ἐν θλίψεσι τῶν ἐν στενοχωρίᾳ διαγόντων φησὶν Ὧν οὐκ ἦν ἄξιος ὁ κόσμος.
Πάντα τὸν κόσμον εἰπὼν τούτους τοὺς ἐλαυνομένους τοὺς θλιβομένους ἀντέστησεν ἵνα μάθῃς ὅσον τῆς ἀρετῆς τὸ μέγεθος.
Διὰ τοῦτο καὶ ὁ τῶν ἁπάντων δημιουργός φησι πρὸς τὸν πατριάρχην Ἐγώ εἰμι ὁ Θεός σου εὐαρέστει ἐναντίον ἐμοῦ καὶ γίνου ἄμεμπτος.
Οὐδὲ γὰρ περιόψομαι τῆς τοσαύτης σου ἀρετῆς τοὺς ἱδρῶτας ἀλλὰ Θήσομαι τὴν διαθήκην μου ἀνὰ μέσον ἐμοῦ καὶ σοῦ καὶ πληθυνῶ σε σφόδρα.
Οὐχ ἁπλῶς εἰς πλῆθος ἐπιδιδόναι παρασκευάσω ἀλλὰ καὶ Σφόδρα τὴν πολλὴν ἐπίτασιν δηλῶν καὶ ὅπερ ἀνωτέρω ἔλεγεν εἰπὼν Ὡς τὴν ἄμμον καὶ τοὺς ἀστέρας τοῦτο ἐνταῦθα διὰ τοῦ Σφόδρα ἐδήλωσεν.
Ἀλλ' ὁ εὐγνώμων καὶ φιλόθεος οἰκέτης ὁρῶν τοῦ Θεοῦ τὴν τοσαύτην συγκατάβασιν καὶ τὴν περὶ τὸν αὑτοῦ θεράποντα κηδεμονίαν καταπλαγεὶς καὶ εἰς ἔννοιαν ἐλθὼν τῆς τε οἰκείας φύσεως τῆς τε τοῦ Θεοῦ ἀγαθότητος καὶ τῆς ἀπείρου δυνάμεως Ἔπεσε φησὶν ἐπὶ πρόσωπον αὐτοῦ δεικνὺς διὰ τοῦ σχήματος τὴν οἰκείαν εὐγνωμοσύνην.
Οὐ μόνον γὰρ οὐκ ἀπενοήθη οὐδὲ μέγα ἐφρόνησεν ἐπὶ τῇ εὐνοίᾳ τῇ εἰς αὐτὸν γεγενημένῃ ἀλλὰ καὶ πολλῷ μᾶλλον συνεστάλη.
Καὶ ἔπεσε φησὶν ἐπὶ πρόσωπον.
Τοιοῦτον γὰρ ἡ εὐγνώμων ψυχή ἐπειδὰν πλείονος ἀπολαύσῃ τῆς παῤῥησίας τότε μᾶλλον πολλὴν ἐπιδείκνυται τὴν περὶ τὸν Θεὸν εὐλάβειαν Ἔπεσε γὰρ φησὶν ἐπὶ πρόσωπον αὐτοῦ.
Καὶ ἐπειδὴ μετὰ τὴν τοσαύτην παῤῥησίαν εἰς ἑαυτὸν ὁρῶν ὁ δίκαιος καὶ τῆς ἀνθρωπίνης φύσεως τὴν ἀσθένειαν οὐδὲ ἀνανεῦσαι ἐτόλμα ἀλλὰ κάτω κύπτων πολλὴν ἐπεδείκνυτο τὴν εὐλάβειαν ὅρα πάλιν τοῦ ἀγαθοῦ Θεοῦ τὴν ἄφατον φιλοτιμίαν.
Ἐλάλησε γὰρ αὐτῷ φησὶν ὁ Θεὸς λέγων Ἰδοὺ ἐγὼ καὶ ἡ διαθήκη μου μετὰ σοῦ καὶ ἔσῃ πατὴρ πλήθους ἐθνῶν καὶ οὐ κληθήσεται ἔτι τὸ ὄνομά σου Ἄβραμ ἀλλ' ἔσται τὸ ὄνομά σου Ἀβραάμ ὅτι πατέρα πολλῶν ἐθνῶν τέθεικά σε καὶ αὐξανῶ σε καὶ θήσω σε εἰς ἔθνος καὶ βασιλεῖς ἐκ σοῦ ἐξελεύσονται.
Σκόπησον ἀγαπητὲ πῶς προλέγει τῷ δικαίῳ καὶ νῦν ἅπαντα σαφῶς καὶ ἵνα πλείονα αὐτῷ τὴν πληροφορίαν ποιήσῃ καὶ τοῦ στοιχείου τὴν προσθήκην τῇ προσηγορίᾳ αὐτοῦ ἐναποτίθεται καί φησιν Ἔσῃ πατὴρ πλήθους ἐθνῶν.
Οὐ κληθήσεται γὰρ τὸ ὄνομά σου Ἄβραμ ἀλλὰ Ἀβραὰμ ἐπειδὴ πατέρα πολλῶν ἐθνῶν τέθεικά σε.
Ὥσπερ γὰρ τὸ πρότερον ὄνομα τὴν ἀπὸ τοῦ πέραν ἐνταῦθα ἐπάνοδον ἐσήμαινεν Ἄβραμ γὰρ περάτης ἑρμηνεύεται κατὰ τὴν Ἑβραίων γλῶτταν καὶ τοῦτο ἴσασιν ὅσοι τῆς γλώττης ἐκείνης εἰσὶν ἔμπειροι ἐπεὶ οὖν ἔμελλεν ἀπὸ τοῦ πέραν εἰς τὴν Χαναναίαν ἔρχεσθαι διὰ τοῦτο οἱ γονεῖς αὐτῷ τὸ ὄνομα ἐπιτιθέασιν.
Ἀλλ' ἴσως εἴποι τις ἄν Καὶ εἰ ἄπιστοι ἐτύγχανον οἱ τοῦτον γεγεννηκότες πόθεν αὐτοῖς ἡ πρόγνωσις αὕτη ὥστε τῇ προσηγορίᾳ ἐναποθέσθαι τὸ μέλλον μετὰ πολὺν ἔσεσθαι χρόνον Καὶ τοῦτο τῆς τοῦ Θεοῦ εὐμηχάνου σοφίας τὸ καὶ διὰ τῶν ἀπίστων πολλάκις τοιαῦτα οἰκονομεῖν καὶ πολλὰ τοιαῦτα εὑρήσομεν καὶ ἐφ' ἑτέρων γεγενημένα.
Εὐθέως γὰρ ἐπεισέρχεται ἡμῖν καὶ ἡ τοῦ Νῶε προσηγορία.
Οὐδὲ γὰρ ἁπλῶς οὐδὲ ὡς ἔτυχε καὶ τούτῳ τὴν προσηγορίαν ἐπέθηκαν οἱ γονεῖς ἀλλὰ προμηνύοντες τὸν μετὰ πεντακόσια ἔτη μέλλοντα γενήσεσθαι κατακλυσμόν.
Ὅτι γὰρ καὶ ὁ τούτου πατὴρ οὐ διὰ τὸ ἐνάρετος εἶναι ταύτην τὴν προσηγορίαν ἐπέθηκε τῷ παιδὶ ἄκουε τῆς Γραφῆς σαφῶς λεγούσης ὅτι Νῶε μόνος εὑρέθη δίκαιος τέλειος ἐν τῇ γενεᾷ αὐτοῦ.
Οὐκ ἂν παρεσιώπησεν ἡ Γραφὴ οὐδὲ εἶπε Νῶε δίκαιος μόνος ἦν εἰ καὶ Λάμεχ ὁ τούτου πατὴρ ζηλωτὴς ἦν τῆς τοῦ δικαίου ἀρετῆς.
Μέλλων τοίνυν τὴν προσηγορίαν ἐπιτιθέναι τῷ παιδὶ φησί Καὶ κληθήσεται τὸ ὄνομα αὐτοῦ Νῶε οὗτος διαναπαύσει ἡμᾶς ἀπὸ τῶν ἔργων ἡμῶν καὶ τῶν λυπηρῶν τῶν χειρῶν ἡμῶν καὶ ἀπὸ τῆς γῆς ἧς κατηράσατο Κύριος ὁ Θεός.
Πόθεν εἰπέ μοι ἐκείνῳ ἡ γνῶσις τῶν μελλόντων γίνεσθαι μετὰ τοσαύτας γενεάς Κληθήσεται γὰρ φησὶ Νῶε οὗτος γὰρ διαναπαύσει ἡμᾶς.
Τὸ Νῶε τῇ Ἑβραίων διαλέκτῳ ἀνάπαυσις λέγεται.
Ἐπεὶ οὖν οὗτος ἔμελλε τοῦ ναυαγίου ἐκείνου καταλαμβάνοντος τὴν οἰκουμένην μόνος διασώζεσθαι καὶ τῇ μετὰ ταῦτα γενεᾷ ἀρχήν τινα παρασχεῖν τῆς συστάσεως διὰ τοῦτό φησιν Οὗτος διαναπαύσει ἡμᾶς ἀνάπαυσιν τὸν κατακλυσμὸν καλῶν.
Καθάπερ γὰρ κεκμηκυῖαν τὴν γῆν πᾶσαν ἐκ τῆς τῶν ἐνοικούντων πονηρίας καὶ πολλὴν τὴν λύμην δεχομένην ἐλθὼν ὁ κατακλυσμὸς διὰ τῆς τῶν ὑδάτων φορᾶς καὶ στήσας τῶν μοχθηρῶν ἀνδρῶν ἐκείνων τὴν πονηρίαν τήν τε γῆν ἐξεκάθηρεν ἀκάθαρτον γεγενημένην διὰ τὴν τῶν ἐνοικούντων μοχθηρίαν κἀκείνους διὰ τῆς τιμωρίας ἀνέπαυσε.
Θάνατος γὰρ φησὶ ἀνδρὶ ἀνάπαυσις.
Εἶδες ὅπως καὶ διὰ ἀπίστων πολλάκις τὰ μέλλοντα προμηνύεσθαι παρασκευάζει Τὸν αὐτὸν δὴ τρόπον καὶ τῷ πατριάρχῃ τὸ ὄνομα οἱ γονεῖς ἐτίθεσαν ἐξ ἀρχῆς καὶ ἐκ προοιμίων δηλοῦντες ὅτι μετανάστης ἔσται καὶ περάσας τὸν ποταμὸν ἐπὶ τὴν ἀλλοτρίαν ἥξει.
Ἐπεὶ τοίνυν φησὶ τὸ μὲν παρὰ τῶν γονέων ἐπιτεθὲν ὄνομα ἐκεῖνό σοι προεμήνυε τὸ ἐκ τῶν ἐκεῖσε ἐνταῦθα διαπεράσαι δέχου καὶ τὴν τοῦ στοιχείου προσθήκην ἵνα μάθῃς ὅτι τοῦτό σοι μηνύει ὅτι πολλῶν ἐθνῶν ἔσῃ πατήρ.
Καὶ ὅρα τὴν ἀκρίβειαν τῶν ῥημάτων.
Οὐκ εἶπε Πάντων τῶν ἐθνῶν ἀλλὰ Πολλῶν ἐθνῶν.
Ἐπειδὴ γὰρ ἦν ἔθνη καὶ ἕτερα ἅπερ ἔμελλεν ἐκεῖθεν ἐξεῶσθαι ἵνα τοῦ δικαίου τὸ σπέρμα δέξηται τὴν κληρονομίαν διὰ τοῦτό φησι Πατέρα πολλῶν ἐθνῶν τέθεικά σε.
Εἰδώς σου τῆς ἀρετῆς τὸ μέγεθος πολλῶν ἐθνῶν διδάσκαλόν σε ἀπεργάσομαι καὶ αὐξανῶ σε καὶ πληθυνῶ σε σφόδρα σφόδρα καὶ θήσω σε εἰς ἔθνη καὶ βασιλεῖς ἐκ σοῦ ἐξελεύσονται.
Μὴ ἁπλῶς παραδράμωμεν ἀγαπητοὶ τὰ εἰρημένα.
Ἂν γὰρ ἐννοήσωμεν τοῦ πατριάρχου τὴν ἡλικίαν καὶ ὅτι ἐν ἐσχάτῳ γήρᾳ ταῦτα ἤκουσεν ἐκπλαγησόμεθα τήν τε τοῦ δικαίου πίστιν καὶ φιλανθρώπου Θεοῦ τὴν ὑπερβάλλουσαν δύναμιν ὅτι ἐξ ἀνθρώπου λοιπὸν νεκρωθέντος ὡς εἰπεῖν καὶ τὰ μέλη διαλελυμένου καὶ καθ' ἑκάστην ἡμέραν τὴν τελευτὴν φανταζομένου ἐπὶ τοσοῦτον αὐξάνεσθαι τὸ σπέρμα ἐσήμανεν ὡς καὶ εἰς ἔθνη πολλὰ γενήσεσθαι καὶ οὐ τοῦτο μόνον ἀλλὰ Καὶ βασιλεῖς φησὶν ἐκ σοῦ ἐξελεύσονται.
Εἶδες ἐπίτασιν ἐπαγγελίας Αὐξανῶ σε φησὶ σφόδρα σφόδρα.
Οὐχ ἁπλῶς τὸν διπλασιασμὸν ἐπέθηκεν ἀλλ' ἵνα σημάνῃ τῷ δικαίῳ τοῦ πλήθους τὴν ὑπερβολήν.
Ἐπειδὴ γὰρ διὰ τῆς τοῦ στοιχείου προσθήκης καθάπερ ἐν στήλῃ τινὶ ἀνεξάλειπτον αὐτῷ τῆς ὑποσχέσεως τὴν ἐπαγγελίαν ἐπέγραψε πάλιν φησί Καὶ στήσω τὴν διαθήκην μου ἀνὰ μέσον σοῦ καὶ ἀνὰ μέσον τοῦ σπέρματός σου μετὰ σὲ εἰς τὰς γενεὰς αὐτῶν εἰς διαθήκην αἰώνιον εἶναί σου Θεός.
Οὐ μόνον περὶ σὲ φησὶ πολλὴν ἐπιδείξομαι τὴν κηδεμονίαν ἀλλὰ καὶ εἰς τὸ σπέρμα τὸ σὸν καὶ μετὰ τὴν σὴν ἔξοδον.
Ὅρα πῶς ἀνακτᾶται τοῦ δικαίου τὴν ψυχὴν ὑπισχνούμενος αὐτῷ ὅτι καὶ τῷ σπέρματι αὐτοῦ πολλὴν παρέξει τὴν πρόνοιαν.
Καὶ τίς ἡ δύναμις τῆς διαθήκης Ὥστε εἶναί σου Θεὸς φησὶ καὶ τοῦ σπέρματός σου μετὰ σέ.
Τοῦτο γάρ σοι ἔσται τὸ κεφάλαιον τῶν ἀγαθῶν σοί τε καὶ τῷ σπέρματί σου.
Καὶ δώσω σοὶ καὶ τῷ σπέρματί σου μετὰ σὲ τὴν γῆν ἣν παροικεῖς πᾶσαν τὴν γῆν Χαναὰν εἰς κατάσχεσιν αἰώνιον καὶ Θεὸς ἔσομαι αὐτῶν.
Διὰ τὴν σὴν ἀρετὴν καὶ οἱ ἔκγονοι οἱ σοὶ ἀπολαύσουσι τῆς ἐμῆς προνοίας καὶ δώσω αὐτοῖς εἰς κατάσχεσιν αἰώνιον τὴν γῆν Χαναὰν Καὶ ἔσομαι αὐτῶν Θεός.
Τί ἐστι Καὶ ἔσομαι αὐτῶν Θεός Ἀντὶ τοῦ Πολλὴν ἐπιδείξομαι τὴν κηδεμονίαν πολλὴν τὴν πρόνοιαν ἐν ἅπασιν αὐτοῖς τὴν παρ' ἐμοῦ συμμαχίαν παρέξομαι μόνον Σὺ τὴν διαθήκην μου διατήρησον σὺ καὶ τὸ σπέρμα σου μετὰ σὲ εἰς τὰς γενεὰς αὐτῶν.
Οὐδὲν ἕτερον παρ' ὑμῶν ἐπιζητῶ ἢ τὴν ὑπακοὴν καὶ τὴν εὐγνωμοσύνην κἀγὼ πάντα ἅπερ ὑπεσχόμην εἰς ἔργον ἄξω.
Εἶτα λοιπὸν βουλόμενος ἰδιοποιήσασθαι τοὺς ἐξ αὐτοῦ τικτομένους καὶ οἰκεῖον ἑαυτοῦ τὸν λαὸν ἀπεργάσασθαι καὶ ἵνα λοιπὸν τὸ πλῆθος ἐκτεινόμενον μὴ συναναμιγνύηται τοῖς ἔθνεσιν ἐκείνοις ὧν τὴν γῆν ἔμελλον κληρονομεῖν ἄλλως δὲ καὶ ἐπειδὴ μετὰ ταῦτα ἔμελλον κατὰ τὴν αὐτοῦ πρόῤῥησιν ὑπομένειν τὴν ἐν Αἰγύπτῳ δουλείαν ἵνα μὴ καὶ ἐν αὐτῇ γενόμενοι συναναφυρῶσι τοῖς ἔθνεσι τοῖς ἐν Αἰγύπτῳ σημείου χάριν τὴν περιτομὴν τῷ δικαίῳ διατάττεται καί φησιν Αὕτη ἡ διαθήκη ἣν διατηρήσεις ἀνὰ μέσον ἐμοῦ καὶ ὑμῶν καὶ ἀνὰ μέσον τοῦ σπέρματός σου μετὰ σὲ εἰς τὰς γενεὰς αὐτῶν.
Περιτμηθήσεται ὑμῶν πᾶν ἀρσενικόν.
Περιτμηθήσεσθε τὴν σάρκα τῆς ἀκροβυστίας ὑμῶν.
Εἶτα ἵνα διδάξῃ κἀκείνους καὶ πάντας ἡμᾶς τίνος ἕνεκεν τοῦτο ἐπέταξε καὶ ὅτι οὐδενὸς ἑτέρου χάριν τοῦτο βούλεται γίνεσθαι ἀλλ' ἢ ὥστε ἐπίσημον εἶναι τὸν λαὸν τὸν αὐτῷ ἀνακείμενον φησὶ Καὶ ἔσται ἐν σημείῳ διαθήκης ἀνὰ μέσον ἐμοῦ καὶ ὑμῶν.
Καὶ λοιπὸν καὶ τὸν καιρὸν διατάττεται καθ' ὃν προσήκει τοῦτο γίνεσθαι.
Παιδίον γὰρ φησὶν ὀκτὼ ἡμερῶν περιτμηθήσεται ὑμῖν καὶ ὁ οἰκογενὴς καὶ ὁ ἀργυρώνητος καὶ πάντες ἁπαξαπλῶς ὡς εἰπεῖν οἱ συνόντες ὑμῖν τὸ σημεῖον τοῦτο δέξονται.
Καὶ ὅστις οὐ περιτμηθήσεται τῇ ἡμέρᾳ τῇ διατεταγμένῃ ἐξολοθρευθήσεται ὅτι τὴν διαθήκην μου διεσκέδασεν ὅτι παρέβη φησὶ τὸ προσταχθέν.
Ὅρα σοφίαν Δεσπότου πῶς εἰδὼς τῶν μελλόντων ἔσεσθαι τὸ ἀτελὲς τῆς γνώμης καθάπερ χαλινόν τινα ἐπιτιθεὶς οὕτω τὸ σημεῖον τοῦτο τῆς περιτομῆς ἔδωκε τὴν ὁρμὴν αὐτῶν τὴν ἀκάθεκτον ἐκκόπτων ὥστε μὴ τοῖς ἔθνεσι συναναμίγνυσθαι.
Ἐπειδὴ γὰρ ᾔδει αὐτῶν τὸ λάγνον καὶ ὅτι οὐκ ἀνέξονται κἂν ὦσι μυριάκις ἐνηχούμενοι ἀποσχέσθαι τῆς ἀλόγου ὁρμῆς διὰ τοῦτο διηνεκῆ ὑπόμνησιν αὐτοῖς διδοὺς καθάπερ δεσμῷ τινι περιέβαλε τῷ σημείῳ τῆς περιτομῆς ὅρους αὐτοῖς καὶ κανόνας διδοὺς μὴ περαιτέρω προβαίνειν ἀλλὰ μέχρι τοῦ οἰκείου ἔθνους ἵστασθαι καὶ μηδεμίαν ἐπιμιξίαν ποιεῖσθαι πρὸς τούτους ἀλλὰ τοῦ πατριάρχου τὸ σπέρμα διασώζειν ἀμιγὲς ἵν' οὕτω καὶ τὰ τῆς ἐπαγγελίας εἰς αὐτοὺς ἐκβῆναι δυνηθῇ.
Καὶ καθάπερ τις ἀνὴρ σώφρων καὶ ἐπιεικὴς παιδίσκην ἔχων ἀκόλαστον ὅρους αὐτῇ καὶ κανόνας τίθησι μηδέποτε ἔξω φαίνεσθαι τῶν προθύρων τῆς οἰκίας μηδὲ τοῖς παριοῦσι φαίνεσθαι ἀλλὰ πολλάκις καὶ τοῖς ποσὶ δεσμὰ περιτίθησιν ἵν' οὕτω περιγενέσθαι δυνηθῇ τῆς πολλῆς ἀκολασίας τὸν αὐτὸν δὴ τρόπον καὶ ὁ φιλάνθρωπος Δεσπότης καθάπερ δεσμὰ ποσὶν οὕτω τὸ σημεῖον τῆς περιτομῆς τῇ σαρκὶ ἐναπέθετο ἵνα οἴκοθεν ἔχοντες ὑπόμνησιν μηκέτι μηδὲ τῆς παρ' ἑτέρων δέωνται διδασκαλίας.
Ἀλλ' οἱ ἀγνώμονες καὶ ἀναίσθητοι Ἰουδαῖοι καὶ παρὰ καιρὸν νῦν τὴν περιτομὴν φυλάσσειν βούλονται καὶ παιδικὴν ἐπιδείκνυνται γνώμην.
Τίνος γὰρ ἕνεκεν εἰπέ μοι νῦν περιτέμνεσθαι βούλονται Τότε μὲν γὰρ ἵνα μὴ τοῖς παρανόμοις ἐκείνοις ἔθνεσι συναναφυρῶσι τοῦτο ἐπετάγησαν νυνὶ δὲ διὰ τὴν τοῦ Θεοῦ χάριν πάντων πρὸς τὴν ἀλήθειαν τοῦ φωτὸς χειραγωγηθέντων ποῖον τῆς περιτομῆς ὄφελος Μὴ γὰρ πρὸς τὴν τῆς ψυχῆς ἐλευθερίαν τι συμβάλλεται ἡ τῆς σαρκὸς ἀπόθεσις Οὐκ ἤκουσαν σαφῶς τοῦ Θεοῦ λέγοντος Καὶ ἔσται ἐν σημείῳ διαθήκης μονονουχὶ δεικνύντος ὅτι διὰ τὴν πολλὴν αὐτῶν ἀγνωμοσύνην τοῦ σημείου ἐδεήθησαν Οὕτω γὰρ καὶ ἐπὶ τῶν ἀνθρωπίνων πολλάκις γίνεται πραγμάτων.
Ἐπειδὰν μὴ θαῤῥῶμέν τισι σημεῖον ἐνεχύρου χάριν λαμβάνειν παρ' αὐτῶν σπουδάζομεν οὕτω καὶ ὁ τῶν ὅλων Θεὸς εἰδὼς αὐτῶν τῆς γνώμης τὴν εὐκολίαν τὸ σημεῖον τοῦτο παρ' αὐτῶν ἀπαιτῆσαι κατεδέξατο οὐχ ἵνα διηνεκῶς μένῃ τὸ σημεῖον τοῦτο ἀλλ' ἵνα τῶν τότε τέλος λαμβανόντων καὶ ἡ τοῦ σημείου χρεία περιαιρεθῇ.
Ὥσπερ γὰρ ὅταν σημεῖόν τινες ἀπαιτῶσι καὶ ἐνέχυρον βούλωνται λαμβάνειν ἐπειδὰν τοῦ πράγματος ἡ ὑπόθεσις τέλος λάβῃ καὶ τὸ σημεῖον λοιπὸν αἴρεται οὕτω δὴ καὶ ἐνταῦθα ἐπειδὴ διὰ τὸ καταφανῆ γίνεσθαι τὸν λαὸν τοῦ πατριάρχου τὸ σημεῖον τοῦτο παρ' ὑμῶν εἰσηνέχθη ἐχρῆν τῶν ἐθνῶν ἐκείνων δι' οὓς τὸ σημεῖον ἐδέξασθε τῶν μὲν ἄρδην ἀφανισθέντων τῶν δὲ μετ' ἐκείνους τῷ τῆς ἀληθείας φωτὶ προσδραμόντων μηκέτι τὸν ἔλεγχον τῆς οἰκείας ἀγνωμοσύνης περιφέρειν ἀλλ' ἀπαλλάττεσθαι καὶ εἰς τὴν προτέραν εὐγένειαν ἀνατρέχειν.
Ἐννόησον γάρ μοι ὅτι ὁ θαυμάσιος ἐκεῖνος ὁ πατριάρχης λέγω πρὶν ἢ τῆς περιτομῆς δέξασθαι τὴν ἐντολὴν  καὶ εὐάρεστος τῷ Θεῷ γέγονε καὶ μυριάκις ἀνεκηρύχθη παρὰ τοῦ Δεσπότου.
Καὶ ἐπειδὴ λοιπὸν εἰς ἔργον ἔμελλεν ἐκβαίνειν τὰ τῆς ἐπαγγελίας καὶ τίκτεσθαι ἔμελλεν ὁ Ἰσαὰκ καὶ αὐξάνεσθαι τὸ γένος καὶ ὁ πατριάρχης δὲ μεθίστασθαι τῆς ζωῆς τότε δέχεται τὴν ἐντολὴν τῆς περιτομῆς καὶ ἐν ἡλικίᾳ τοιαύτῃ περιτέμνεται ἵνα τοῖς ἑξῆς ἅπασι νόμος τις καὶ κανὼν γίνηται τὰ παρὰ τοῦ πατριάρχου γεγενημένα.
Καὶ ἵνα μάθητε ἀκριβῶς ἀγαπητοὶ ὅτι οὐδὲν τοῦτο πρὸς τὴν τῆς ψυχῆς ἀρετὴν λυσιτελεῖ ἐξ αὐτῶν τῶν γινομένων συνιδεῖν δυνατόν.
Τί γάρ φησιν Ὀκτὼ ἡμερῶν παιδίον περιτμηθήσεται Τὸν δὲ χρόνον οἶμαι τοῦτον ὡρίσθαι παρὰ τοῦ φιλανθρώπου Θεοῦ δύο τούτων ἕνεκεν ἑνὸς μὲν ἵνα ἐν τῇ ἀώρῳ ἡλικίᾳ κουφότερον ἐνεγκεῖν τὸν πόνον δυνηθῇ τῆς περιτομῆς τῆς σαρκός δευτέρου δὲ ἵνα δι' αὐτῶν τῶν ἔργων παιδευθῶσιν ὡς οὐκ εἰς ψυχήν τι συντελεῖ τὸ γινόμενον ἀλλὰ σημείου χάριν τοῦτο γίνεται.
Τὸ γὰρ ἄωρον παιδίον τὸ μὴ γινῶσκον τὰ γινόμενα μηδὲ αἴσθησίν τινα ἔχον ποίαν ὠφέλειαν εἰς τὴν ψυχὴν ἐκ τούτου δέξασθαι δυνήσεται Ἐκεῖνα γάρ ἐστι τῆς ψυχῆς ἰδικῶς κατορθώματα τὰ ἐκ προαιρέσεως γινόμενα.
Ψυχῆς γάρ ἐστι κατόρθωμα τὸ ἀρετὴν ἑλέσθαι καὶ κακίαν φυγεῖν ψυχῆς κατόρθωμα τὸ μὴ τῶν πλειόνων μόνον μὴ ἐφίεσθαι ἀλλὰ καὶ τὰ ὄντα προέσθαι τοῖς δεομένοις ψυχῆς κατόρθωμα τὸ μὴ τοῖς παροῦσι προστετηκέναι ἀλλὰ τούτων μὲν ὑπερορᾷν τὰ μέλλοντα δὲ καθ' ἑκάστην ἡμέραν φαντάζεσθαι.
Τὸ δὲ σημεῖον ἐπὶ τῆς σαρκὸς δέξασθαι ποῖον ἂν εἴη κατόρθωμα Ἀλλ' οἱ ἀγνώμονες καὶ ἀναίσθητοι Ἰουδαῖοι τῆς ἀληθείας φανείσης ἔτι τῇ σκιᾷ παρακαθήμενοι καὶ τοῦ ἡλίου τῆς δικαιοσύνης λάμψαντος καὶ τὰς ἀκτῖνας τοῦ φωτὸς πανταχοῦ ἀφιέντος ἔτι τῷ λυχνιαίῳ φωτὶ προσηλωμένοι καὶ μετὰ τὸν καιρὸν τῆς στερεᾶς τροφῆς ἔτι τῷ γάλακτι τρεφόμενοι οὐδὲ τοῦ μακαρίου Παύλου ἀκούειν ἀνέχονται βοῶντος καὶ λέγοντος περὶ τοῦ πατριάρχου Καὶ σημεῖον ἔλαβε περιτομὴν σφραγῖδα τῆς δικαιοσύνης τῆς πίστεως τῆς ἐν ἀκροβυστίᾳ.
Ὅρα πῶς ἀμφότερα ἡμᾶς ἐνταῦθα ἐδίδαξε καὶ ὅτι σημείου χάριν τὴν περιτομὴν ἐδέξατο καὶ ὅτι ἡνίκα ἀκρόβυστος ἦν τὴν δικαιοσύνην τὴν ἐκ τῆς πίστεως ἐπεδείξατο.
Ἵνα γὰρ μὴ ἀναισχυντῇ ὁ Ἰουδαῖος καὶ λέγῃ ὅτι Οὐχὶ ἡ περιτομὴ τὴν δικαιοσύνην αὐτῷ προεξένησε διὰ τοῦτο ὁ μακάριος οὗτος ὁ παρὰ τοὺς πόδας Γαμαλιὴλ μαθητευθεὶς ὁ κατὰ ἀκρίβειαν τὸν νόμον παιδευθείς φησι Μὴ νομίσητε ὦ ἀναίσχυντοι Ἰουδαῖοι ὅτι ἡ περιτομή τι εἰς δικαιοσύνην αὐτῷ συνετέλεσε καὶ γὰρ ἐν τῷ καιρῷ τῆς ἀκροβυστίας τὴν πίστιν ἐπιδειξάμενος ἤκουσεν Ἐπίστευσε δὲ Ἀβραὰμ τῷ Θεῷ καὶ ἐλογίσθη αὐτῷ εἰς δικαιοσύνην.
Γενόμενος οὖν ἐν τῇ δικαιοσύνῃ διὰ τὴν εἰς τὸν Θεὸν πίστιν τότε δέχεται σημείου χάριν τὴν περιτομήν καὶ πρῶτον καὶ τῷ ὀνόματι αὐτοῦ τὸ στοιχεῖον ἐπιτίθησι καὶ μετὰ ταῦτα τὴν περιτομὴν ἐπιτάττει ἵνα δείξῃ ὅτι διὰ τὴν πολλὴν ἀρετὴν λοιπὸν τὸν δίκαιον ᾠκειώσατο καὶ δι' ἐκεῖνον καὶ τοὺς ἐξ αὐτοῦ ἐσομένους.
Καὶ καθάπερ τις οἰκέτην κτησάμενος πολλάκις καὶ τὸ ὄνομα αὐτοῦ μετατίθησι καὶ τὸ σχῆμα καὶ πάντα ποιεῖ ὥστε κατάδηλον αὐτὸν ποιῆσαι ἵνα διὰ πάντων κηρύττῃ τὴν δεσποτείαν οὕτω δὴ καὶ ὁ τῶν ὅλων Θεὸς ὥσπερ αὐτὸν χωρίσαι λοιπὸν τῶν ἄλλων ἀνθρώπων βουλόμενος διὰ μὲν τῆς προσθήκης τοῦ στοιχείου ὅτι πολλῶν ἐθνῶν πατὴρ ἔσται ἐμήνυσε διὰ δὲ τῆς περιτομῆς ὅτι ἐξαίρετος ἔσται αὐτοῦ λαὸς καὶ τῶν λοιπῶν ἐθνῶν κεχωρισμένον ἐξ αὐτοῦ μέλλον τίκτεσθαι σπέρμα.
Ἀλλ' εἰ καὶ ἐκεῖνοι διὰ τὴν οἰκείαν πώρωσιν ἔτι τὴν περιτομὴν τῆς σαρκὸς φυλάττειν βούλονται οὐκ ἀκούοντες Παύλου λέγοντος Ἐὰν γὰρ περιτέμνησθε Χριστὸς ὑμᾶς οὐδὲν ὠφελήσει διὰ γὰρ τοῦτο παρεγένετο ὁ Δεσπότης ἵνα ταῦτα πάντα ἀνέλῃ καὶ διὰ τοῦτο πάντα τὸν νόμον ἐπλήρωσεν ἵνα στήσῃ λοιπὸν τοῦ νόμου τὴν παρατήρησιν διὰ τοῦτο ἐβόα ὁ μακάριος Παῦλος Οἵτινες ἐν νόμῳ δικαιοῦσθε τῆς χάριτος ἐξεπέσατε ἀλλ' ἡμεῖς πειθώμεθα τῷ μακαρίῳ Παύλῳ καὶ τὴν ἀχειροποίητον περιτομὴν καταδεχώμεθα.
Ἐν ᾧ γὰρ φησὶ περιετμήθητε περιτομῇ ἀχειροποιήτῳ ἐν τῇ ἀπεκδύσει τῶν ἁμαρτιῶν τῆς σαρκὸς ἐν τῇ περιτομῇ τοῦ Χριστοῦ.
Εἶτα διδάσκων ἡμᾶς ἀκριβέστερον τί ἐστιν ἡ τοιαύτη περιτομὴ ἐπήγαγε Συνταφέντες αὐτῷ ἐν τῷ βαπτίσματι.
Καθάπερ γὰρ ἐκείνους τὸ τῆς περιτομῆς σημεῖον ἐχώριζε τῶν λοιπῶν ἐθνῶν καὶ ἐδείκνυ τὴν οἰκείωσιν αὐτῶν τὴν πρὸς τὸν Θεόν τὸν αὐτὸν δὴ τρόπον καὶ ἐφ' ἡμῶν ἡ διὰ τοῦ βαπτίσματος περιτομὴ τὸν χωρισμὸν ἀκριβέστερον καθίστησι καὶ τὴν διαίρεσιν τῶν πιστῶν καὶ τῶν οὐ τοιούτων.
Ἐν ᾧ γὰρ φησὶ περιετμήθητε περιτομῇ ἀχειροποιήτῳ ἐν τῇ ἀπεκδύσει τῶν ἁμαρτιῶν τῆς σαρκός.
Ὅπερ γὰρ ἐκεῖ ἐργάζεται ἡ περιτομὴ εἰς τὴν τῆς σαρκὸς ἀπόθεσιν τοῦτο ἐνταῦθα τὸ βάπτισμα εἰς τὴν τῶν ἁμαρτημάτων ἀπόθεσιν.
Ἀπεκδυσάμενοι γὰρ ἅπαξ τὰς τῆς σαρκὸς ἁμαρτίας καὶ καθαρὸν τὸ ἔνδυμα δεξάμενοι μένωμεν ἀγαπητοὶ ἐπὶ τῆς καθαρότητος καὶ τῶν παθῶν τῆς σαρκὸς ἀνώτεροι γενόμενοι τῆς ἀρετῆς ἐπιλαβώμεθα.
Καὶ οἱ ἐν τῇ χάριτι τὸν ἐν τῷ νόμῳ μᾶλλον δὲ καὶ πρὸ τοῦ νόμου ζηλώσωμεν ἵνα κατ' ἴχνος ἐκείνου τὴν ἑαυτῶν ζωὴν οἰκονομήσαντες καταξιωθῶμεν εἰς τοὺς ἐκείνου κόλπους καταντῆσαι καὶ τῶν αἰωνίων ἀγαθῶν ἐπιτυχεῖν χάριτι καὶ φιλανθρωπίᾳ τοῦ Κυρίου ἡμῶν Ἰησοῦ Χριστοῦ μεθ' οὗ τῷ Πατρὶ ἅμα τῷ ἁγίῳ Πνεύματι δόξα κράτος τιμὴ νῦν καὶ ἀεὶ καὶ εἰς τοὺς αἰῶνας τῶν αἰώνων.
Καὶ εἶπεν ὁ Θεὸς τῷ Ἀβραάμ Σάρα ἡ γυνή σου οὐ κληθήσεται Σάρα ἀλλὰ Σάῤῥα ἔσται τὸ ὄνομα αὐτῆς.
Φέρε τὰ λείψανα τῆς χθεσινῆς τραπέζης ὑμῖν παραθῶμεν καὶ τέλος ἐπιθῶμεν σήμερον τῷ λόγῳ μᾶλλον δὲ τῇ εὐλογίᾳ καὶ τῇ ὑποσχέσει ἣν ὁ τῶν ὅλων Θεὸς ἐποιήσατο πρὸς τὸν πατριάρχην.
Ἀλλὰ λείψανα τραπέζης ἀκούων μηδὲν αἰσθητὸν ὑποπτεύσῃς οὔτε γὰρ οἷα τὰ τῶν ἐδεσμάτων λείψανα τοιαῦτά εἰσι καὶ τὰ πνευματικά.
Ἐκεῖνα μὲν γὰρ ἕωλα γινόμενα οὐ τὴν αὐτὴν παρέχει ἡδονὴν τοῖς ἑστιωμένοις εἰ δὲ καὶ μίαν καὶ δευτέραν ἡμέραν καταλειφθείη ἄχρηστα λοιπὸν πάντη γίνεται ταῦτα δὲ τὰ λείψανα οὐ μίαν καὶ δευτέραν ἡμέραν ἀλλὰ κἂν διηνεκεῖ τῷ αἰῶνι καταλείπηται τὴν ἴσην ὠφέλειαν παρέχεται καὶ τὴν ἡδονὴν οὐκ ἀπόλλυσι θεῖα γάρ ἐστι καὶ πνευματικὰ καὶ οὐδεμίαν ὑπὸ τοῦ χρόνου βλάβην ὑφίσταται ἀλλὰ καθ' ἑκάστην ἡμέραν νεαρὰν δείκνυσι τὴν χάριν καὶ πολλῆς ἐμπίπλησι τῆς εὐφροσύνης τοὺς ἀπολαύειν τούτων βουλομένους.
Ἐπεὶ οὖν τοιαύτη τούτων τῶν λειψάνων ἡ δύναμις φέρε μετὰ προθυμίας καὶ ὑμεῖς τῆς ἀπὸ τούτων ἀπολαύσεως ἐμφορήθητε καὶ ἡμεῖς θαῤῥοῦντες αὐτῶν τῇ δυνάμει παραθῶμεν αὐτὰ τῇ ὑμετέρᾳ ἀγάπῃ.
Ἀλλ' ἵνα δόξῃ σαφέστερος ὑμῖν γίνεσθαι ὁ λόγος ἀναγκαῖον τοῦ τέλους τῶν χθὲς εἰρημένων ὑπομνησθῆναι ἵν' οὕτω τῆς ἀκολουθίας ἐπιλαβόμενοι τῆς διδασκαλίας ἁψώμεθα.
Τὴν περὶ τῆς περιτομῆς ἐντολὴν εἰς μέσον παραγαγόντες καὶ ὅτι εἶπεν ὁ Θεὸς τῷ πατριάρχῃ Περιτμηθήσεται ὑμῶν πᾶν ἀρσενικὸν καὶ ἔσται ἐν σημείῳ διαθήκης ἀνὰ μέσον ἐμοῦ καὶ ὑμῶν καὶ παιδίον ὀκτὼ ἡμερῶν περιτμηθήσεται καὶ ὃς οὐ περιτμηθήσεται ἐξολοθρευθήσεται ἡ ψυχὴ ἐκείνη ὅτι τὴν διαθήκην μου διεσκέδασεν ἐνταῦθα εἰς τὸν τῆς περιτομῆς λόγον τὴν διδασκαλίαν κατελύσαμεν καὶ ἵνα μὴ τῷ πλήθει τῶν λεγομένων καταχώσωμεν ὑμῶν τὴν διάνοιαν περαιτέρω προελθεῖν οὐκ ἠνεσχόμεθα.
Οὐδὲ γὰρ τοῦτο μόνον ἐστὶν ἡμῖν τὸ σπουδαζόμενον τὸ πολλὰ εἰπεῖν καὶ ἀναχωρῆσαι ἀλλὰ συμμετρεῖν βουλόμεθα τῇ δυνάμει τῇ ὑμετέρᾳ τοῦ λόγου τὴν διδασκαλίαν ἵνα καρπωσάμενοί τι ἐκ τῆς τῶν λεγομένων ὠφελείας οὕτως οἴκαδε πάντες ἀναχωρήσητε.
Φέρε οὖν τὰ λειπόμενα προσθῶμεν τοῖς εἰρημένοις καὶ ἴδωμεν μετὰ τὴν τῆς περιτομῆς ἐντολὴν τί προσθεὶς ὁ φιλάνθρωπος Θεὸς διαλέγεται τῷ πατριάρχῃ.
Καὶ εἶπε φησὶν ὁ Θεὸς τῷ Ἀβραάμ Σάρα ἡ γυνή σου οὐ κληθήσεται τὸ ὄνομα αὐτῆς Σάρα ἀλλὰ Σάῤῥα ἔσται τὸ ὄνομα αὐτῆς.
Ὥσπερ σοὶ φησὶ τὸ στοιχεῖον προσθεὶς ἐμήνυσα ὅτι πατὴρ ἔσῃ πολλῶν ἐθνῶν οὕτω καὶ τῇ Σάρᾳ ὁμοίως προστίθημι τὸ στοιχεῖον ἵνα μάθῃς ὅτι νῦν ὁ καιρὸς ἥκει τοῦ εἰς ἔργον ἐλθεῖν τὰ πάλαι παρ' ἐμοῦ ἐπαγγελθέντα.
Ἔσται γὰρ φησὶ τὸ ὄνομα αὐτῆς Σάῤῥα.
Εὐλογήσω δὲ αὐτὴν καὶ δώσω σοι ἐξ αὐτῆς τέκνον καὶ εὐλογήσω αὐτὸν καὶ ἔσται εἰς ἔθνος καὶ βασιλεῖς ἐθνῶν ἐξ αὐτοῦ ἐξελεύσονται.
Διὰ τοῦτο προλαβὼν τοῦ στοιχείου τὴν προσθήκην ἐποιησάμην ἵνα μάθῃς ὅτι πάντως ἔσται τὰ παρ' ἐμοῦ λεγόμενα.
Μηδὲ πρὸς τὴν ἀσθένειαν τῆς φύσεως ἀφορῶν καταπέσῃς ἀλλὰ πρὸς τὸ μέγεθος τῆς δυνάμεως τῆς ἐμῆς ἀποβλέπων θάρσησον τοῖς παρ' ἐμοῦ λεγομένοις.
Εὐλογήσω γὰρ αὐτὴν καὶ δώσω σοι ἐξ αὐτῆς τέκνον καὶ εὐλογήσω αὐτὸν καὶ ἔσται εἰς ἔθνη καὶ βασιλεῖς ἐθνῶν ἐξ αὐτοῦ ἐξελεύσονται.
Ὑπὲρ φύσιν ἀνθρωπίνην τὰ ἐπαγγελθέντα καὶ ὅμοιον ἦν ὡς ἂν εἰ ὑπέσχετο ἀπὸ λίθων ἀνθρώπους ποιῆσαι.
Οὐδὲν γὰρ λίθων ἦσαν διενηνοχότες ὅσον πρὸς τὸ τεκεῖν καὶ ὁ πατριάρχης ὑπὸ τοῦ γήρως λοιπὸν ἀνενέργητος ὢν καὶ πρὸς παιδοποιίαν ἄχρηστος καὶ ἡ Σάῤῥα μετὰ τῆς στειρώσεως ἔχουσα καὶ τὴν ἀπὸ τῆς ἡλικίας καὶ τοῦ γήρως προσθήκην.
Ἀλλ' ὁ δίκαιος ταῦτα ἀκούων καὶ νομίζων τὴν πάλαι γεγενημένην παρὰ τοῦ Θεοῦ ἐπαγγελίαν ἐκβεβηκέναι εἰς τὸν Ἰσμαήλ ἐπειδὴ γὰρ εἶπε Σοὶ καὶ τῷ σπέρματί σου δώσω τὴν γῆν ταύτην οὐ διέκρινε δὲ ὅτι περὶ τοῦ ἀπὸ τῆς Σάῤῥας τικτομένου φησὶ ἐλογίζετο καθ' ἑαυτὸν ὅτι τὰ τῆς ὑποσχέσεως ἐκβέβηκε νυνὶ δὲ ἀκούων Κυρίου τοῦ Θεοῦ λέγοντος ὅτι Εὐλογήσω τὴν Σάῤῥαν καὶ δώσω σοι ἐξ αὐτῆς τέκνον καὶ εὐλογήσω αὐτὸν καὶ ἔσται εἰς ἔθνη καὶ πάλιν Ἐξ ἐκείνου βασιλεῖς ἐθνῶν ἐξελεύσονται οὐκ ἔχων ὅ τι εἴπῃ  καὶ πρὸς τὴν ἡλικίαν ὁρῶν τὴν ἑαυτοῦ καὶ πρὸς τὴν τῆς Σάῤῥας στείρωσιν τὴν μέχρις ἐκείνης ἡλικίας γεγενημένην ἐν ἀμηχανίᾳ γεγονὼς καὶ καταπλαγεὶς τοῦ Θεοῦ τὴν ὑπόσχεσιν Ἔπεσε φησὶν ἐπὶ πρόσωπον καὶ ἐγέλασεν.
Εἶδε τὴν ὑπερβολὴν τῆς ὑποσχέσεως καὶ τῆς δυνάμεως τοῦ ἐπαγγειλαμένου τὸ μέγεθος ἐννοήσας Ἔπεσεν ἐπὶ πρόσωπον καὶ ἐγέλασεν ἀντὶ τοῦ περιχαρὴς ἐγένετο καὶ κατὰ τοὺς τῆς διανοίας λογισμοὺς ἐνενόει πῶς ἂν κατὰ ἀνθρωπίνην ἀκολουθίαν τοῦτο γένοιτό ποτε καὶ εἰ τῷ ἑκατονταέτει παιδίον γενήσεται καὶ εἰ ἡ στεῖρα καὶ μέχρις ἐννενήκοντα ἐτῶν ἄγονος διαμείνασα ἐξαίφνης δυνήσεται πρὸς τεκνογονίαν διεγερθῆναι.
Καὶ ταῦτα κατὰ τὴν διάνοιαν λογισάμενος οὐκ ἐτόλμησέ τι τοιοῦτον διὰ τῆς γλώττης προενεγκεῖν ἀλλὰ δεικνὺς ἑαυτοῦ τὴν εὐγνωμοσύνην παράκλησιν προσάγει περὶ τοῦ Ἰσμαὴλ μονονουχὶ λέγων Δέσποτα ἀρκούντως με παρεμυθήσω καὶ τὴν ἐκ τῆς ἀπαιδίας ἀθυμίαν τῇ δόσει τοῦ Ἰσμαὴλ εἰς εὐφροσύνην μετέβαλες.
Οὐδὲ γὰρ τούτου τεχθέντος λοιπὸν κἂν ἐν διανοίᾳ ἔλαβον ἢ ἐνενόησά ποτε ὅτι ἐκ τῆς Σάῤῥας ἔσται μοι παῖς ἀλλ' οὐδὲ αὐτὴ τοῦτο προσεδόκησε διὸ καὶ τὴν Ἄγαρ μοι παρέδωκεν ἀπαγορεύσασα τὰ καθ' ἑαυτήν.
Ἱκανὴν τοίνυν ἀμφότεροι τὴν παραμυθίαν ἐσχήκαμεν τεχθέντος τοῦ Ἰσμαήλ.
Οὗτος οὖν ὁ παρὰ σοῦ δοθεὶς ἡμῖν ζήτω ἐναντίον σου καὶ ἀρκοῦσαν ἕξομεν τὴν παράκλησιν καὶ τὸ γῆρας τὸ ἡμέτερον ἡ τούτου ζωὴ παραμυθήσεται.
Τί οὖν ὁ φιλάνθρωπος Δεσπότης Ἐπειδὴ ἱκανῶς καὶ τοῦ δικαίου τῆς γνώμης τὸ φιλόθεον διὰ τῆς τοῦ χρόνου παρατάσεως ἐβασάνισε καὶ τῆς Σάῤῥας τὴν πίστιν καὶ εἶδεν ἀμφοτέρους ἀπαγορεύσαντας καὶ τὸν μὲν διὰ τὸ γῆρας τὴν δὲ μετὰ τῆς ἡλικίας καὶ διὰ τὴν στείρωσιν φησί Νῦν ἐπειδὴ πάντη ὑμῖν ἀδύνατον τοῦτο εἶναι φαίνεται διὰ γὰρ τοῦτο κἀγὼ τὴν τοσαύτην μακροθυμίαν ἐπεδειξάμην ἵνα δείξω ὅτι ὑπὲρ φύσιν ἀνθρωπίνην ἐστὶν ἡ δωρεὰ ἡ παρ' ἐμοῦ παρεχομένη καὶ ἵνα καὶ ὑμεῖς καὶ οἱ ἄλλοι πάντες δι' αὐτῶν μάθωσι τῶν πραγμάτων ὅτι καὶ τῆς φύσεώς εἰμι Δεσπότης καὶ πρὸς ὃ βούλομαι αὐτὴ ὑπακούει καὶ εἴκει τοῖς ἐμοῖς ἐπιτάγμασιν.
Εἰ γὰρ ἐκ τοῦ μὴ ὄντος αὐτὴν παρήγαγον πολλῷ μᾶλλον αὐτὴν γενομένην τὴν φύσιν καὶ χωλεύουσαν διορθῶσαι δυνήσομαι.
Ἵνα τοίνυν θαῤῥεῖν ἔχῃς ἄκουε καὶ διεγέρθητι καὶ τοὺς ἐν τῇ διανοίᾳ λογισμούς σου κινηθέντας παρωσάμενος δέχου ἱκανὴν πληροφορίαν ἐκ τῶν παρ' ἐμοῦ λεγομένων.
Ἰδοὺ γὰρ Σάῤῥα ἡ γυνή σου ἣν νομίζεις διά τε τὴν στείρωσιν διά τε τὸ γῆρας ἀδύνατον λοιπὸν τεκεῖν αὕτη τέξεταί σοι υἱόν.
Καὶ ἵνα μηδὲ ἀμφιβάλλειν ἔχῃς ἰδού σοι καὶ τὴν προσηγορίαν τοῦ τικτομένου προμηνύω.
Τὸν γὰρ τικτόμενον καλέσεις Ἰσαάκ.
Πρὸς γὰρ ἐκεῖνον στήσω τὴν διαθήκην μου εἰς διαθήκην αἰώνιον καὶ τῷ σπέρματι αὐτοῦ μετ' αὐτόν.
Οὗτος γάρ ἐστιν ὃν ἐξ ἀρχῆς καὶ ἐκ προοιμίων σοι ὑπεσχόμην καὶ εἰς τοῦτον τὰ τῆς ἐπαγγελίας τῆς ἐμῆς πληρωθήσεται.
Διὸ καὶ πάντα σοι προλέγω οὐχ ὅτι τέξεται μόνον ἀλλὰ καὶ ὅπως αὐτὸν καλέσεις καὶ ὅτι πρὸς αὐτὸν τὴν διαθήκην μου θήσομαι καὶ οὐ τοῦτο μόνον ἀλλὰ Καὶ τῷ σπέρματι αὐτοῦ μετ' αὐτόν.
Εἶτα ὁ φιλότιμος ἀεὶ ταῖς δωρεαῖς καὶ τὰς αἰτήσεις ἡμῶν ἐκ πολλοῦ τοῦ περιόντος ὑπερβαλλόμενος ἐπειδὴ διανέστησε τοῦ δικαίου τὸ φρόνημα καὶ σχεδὸν εἰπεῖν δι' ὧν ὑπέσχετο νέον ἐκ γέροντος τὸν πρεσβύτην εἰργάσατο καὶ τὸν νεκρὸν ὡς εἰπεῖν ὄντα διὰ τῶν ῥημάτων ἐζωογόνησεν ἐπιδαψιλευόμενος ταῖς εὐεργεσίαις φησί Καὶ ταῦτα ἅπερ ὑπεσχόμην εἰς ἔργον ἄξω καὶ μετὰ τούτου καὶ τὴν περὶ τὸν Ἰσμαὴλ παράκλησιν δεξάμενος.
Ἐπήκουσα γάρ σου τῆς δεήσεως Καὶ εὐλόγηκα αὐτόν.
Αὐξήσω αὐτὸν καὶ πληθυνῶ αὐτὸν σφόδρα σφόδρα.
Δώδεκα ἔθνη γεννήσει καὶ δώσω αὐτὸν εἰς ἔθνος μέγα.
Ἐπειδὴ γὰρ φησὶ σὸν σπέρμα ἐστὶν οὕτως αὐτὸν αὐξήσω καὶ πληθυνῶ σφόδρα ὡς δώδεκα ἔθνη ἐξ αὐτοῦ διαδοθῆναι.
Τὰ μέντοι τῆς διαθήκης τῆς ἐμῆς στήσω πρὸς Ἰσαὰκ ὃν τέξεταί σοι Σάῤῥα εἰς τὸν καιρὸν τοῦτον ἐν τῷ ἐνιαυτῷ τῷ δευτέρῳ.
Ὅρα μοι ἐνταῦθα ἀγαπητὲ ὅπως ἐν μιᾷ καιροῦ ῥοπῇ ὁ δίκαιος παντὸς τοῦ χρόνου τὰς ἀμοιβὰς ἐκομίσατο καὶ ἐπληροῦτο ἐκεῖνο τὸ παρὰ τοῦ Χριστοῦ τοῖς μαθηταῖς εἰρημένον ὅτι Ὅστις ἂν καταλίπῃ πατέρα ἢ μητέρα ἢ οἰκίαν ἢ ἀδελφοὺς διὰ τὸ ὄνομά μου καὶ ἐνταῦθα ἑκατονταπλασίονα λήψεται καὶ ζωὴν αἰώνιον κληρονομήσει.
Ἐννόησον γάρ μοι τὸν δίκαιον τοῦτον ἐπειδὴ ἑτοίμως ὑπήκουσε τῷ προστάγματι τοῦ Δεσπότου καὶ καταλιπὼν τὴν οἰκείαν πατρίδα προετίμησε τὴν ἀλλοτρίαν τῆς ἐνεγκούσης ὅπως κατὰ μικρὸν πολλὴν τὴν ὑπομονὴν ἐπιδειξάμενος καὶ εἰς ἄκραν ἀρετῆς κορυφὴν ἀνελθὼν οὕτω περίβλεπτος γέγονε καὶ περιφανὴς ὡς τῷ πλήθει τῶν ἄστρων τοὺς ἐξ αὐτοῦ τεχθέντας παρισωθῆναι.
Τάχα εἴ τις εὐγνωμόνως βουληθείη συνιδεῖν οὐ μόνον εἰσὶν ἑκατονταπλασίονα ἃ ὁ δίκαιος οὗτος ἐκομίσατο ἐνταῦθα ἀλλὰ καὶ μυριοπλασίονα.
Εἰ δὲ ἐνταῦθα τοσούτων ἠξιώθη τίς ἂν λόγος παραστῆσαι δυνήσεται τῆς ἐκεῖ ἀπολαύσεως τὴν λῆξιν Μᾶλλον δὲ ὡς οἷόν τε καὶ τοῦτο ὁ λόγος δεῖξαι δυνήσεται.
Ὅταν γὰρ ἀκούσῃς ὅτι πάντες οἱ δίκαιοι ἐξ ἐκείνου μέχρι νῦν καὶ μέχρι τῆς συντελείας αὐτῆς εὐχῆς ἔργον ποιοῦνται εἰς τοὺς κόλπους τοῦ πατριάρχου καταντῆσαι ποίαν ἑτέραν μείζονα ταύτης τιμὴν παραστῆσαι δυνήσῃ Εἶδες οἷόν ἐστιν ὑπομονὴ ὅσον ἐστὶν ἀρετὴ ὅσον ἐστὶ τὸ εἶναι φιλόθεον καὶ πολλὴν εὐγνωμοσύνην ἐπιδείκνυσθαι περὶ τὰς τοῦ Δεσπότου εὐεργεσίας Ἐπειδὴ γὰρ κατὰ καιρὸν τὰ παρ' ἑαυτοῦ εἰσέφερεν εὐχαρίστως πάντα δεχόμενος καὶ τὰ χρηστὰ καὶ τὰ ἐναντία διὰ τοῦτο ὁ φιλάνθρωπος Θεὸς τελευταῖον ἁπάντων τὸ κεφάλαιον τῶν ἀγαθῶν καὶ ὅπερ μάλιστα ὁ δίκαιος ἐπεθύμει τοῦτο αὐτῷ ἐχαρίσατο.
Σκόπει γὰρ πῶς ἐν εἰκοσιτέσσαρσιν ἔτεσιν ἐβασάνιζε τοῦ δικαίου τὴν ἀρετήν.
Ἡνίκα γὰρ ἐξῆλθεν ἀπὸ τῆς Χαῤῥὰν ὑπακούσας τῷ τοῦ Δεσπότου προστάγματι ἑβδομήκοντα πέντε ἦν ἐτῶν φησί νυνὶ δὲ ὅτε ταῦτα ἤκουσεν ἑκατοστοῦ λοιπὸν ἦν ἔτους ἐπιβάς.
Ταῦτα ἀκούοντες ἀγαπητοὶ παιδευώμεθα πολλὴν τὴν ὑπομονὴν ἐπιδείκνυσθαι καὶ μηδέποτε ἀλύειν μηδὲ ναρκᾷν πρὸς τοὺς τῆς ἀρετῆς ἱδρῶτας ἀλλ' εἰδέναι ὅτι φιλότιμος ὢν καὶ μεγαλόδωρος ὁ Δεσπότης ὁ ἡμέτερος ἀντὶ μικρῶν πόνων μεγάλας ἡμῖν ἀποδίδωσι τὰς ἀμοιβὰς καὶ οὐ μόνον ἐν τῷ μέλλοντι τὰ ἀθάνατα ἀγαθὰ ταμιευόμενος ἀλλὰ καὶ κατὰ τὸν παρόντα βίον παραμυθούμενος ἡμῶν τῆς φύσεως τὴν ἀσθένειαν πολλὰς φιλοτιμεῖται τὰς δωρεάς.
Ἐπεὶ καὶ ὁ πατριάρχης οὗτος οὐκ ὀλίγα ἐν τῷ μεταξὺ χρόνῳ ὑπέμεινε τὰ λυπηρὰ εἰ καὶ ὅτι ἑκάστοτε ἀνεμίγνυτο τοῖς λυπηροῖς καὶ τὰ χρηστά.
Κηδόμενος γὰρ ἡμῶν τῆς ἀσθενείας ὁ τῶν ὅλων Θεὸς οὔτε ἀεὶ τοῖς λυπηροῖς ἀφίησιν ἡμᾶς ἐναπομένειν ἵνα μὴ ἐλέγχηται ἡμῶν ἡ ἀσθένεια ἀλλὰ ταχεῖαν καὶ αὐτὸς παρέχει τὴν ἀντίληψιν ῥωννὺς ἡμῶν τὴν προθυμίαν καὶ τὸν λογισμὸν διεγείρων οὕτω ἀεὶ ἐν ἀνέσει εἶναι καταλιμπάνει ἵνα μὴ ῥᾳθυμότεροι γενόμενοι πρὸς τὴν κακίαν αὐτομολήσωμεν.
Ἡ γὰρ φύσις ἡ ἀνθρωπεία ἐπειδὰν πολλῆς ἀνέσεως ἐπιλάβηται ἐπιλανθάνεται τῆς εὐγενείας καὶ οὐχ ἵσταται ἐπὶ τῶν οἰκείων ὅρων δι' ὃ καθάπερ πατὴρ φιλόστοργος ποτὲ μὲν ἡμᾶς ἀνίησι ποτὲ δὲ σωφρονίζει ἵν' οὕτως ἡμῶν μεθοδεύσῃ τῆς ψυχῆς τὴν ὑγίειαν.
Ἐπεὶ καὶ ἰατρὸς ἐπειδὰν ἄῤῥωστον θεραπεύῃ οὔτε ἀεὶ κατατείνει τῇ ἀσιτίᾳ οὔτε ἀεὶ ἀδεῶς ἀπολαύειν ἐπιτρέπει τῆς τραπέζης ἵνα μὴ ἡ ἀδδηφαγία πυρετὸν τεκοῦσα ἐκτείνῃ τὴν ἀῤῥωστίαν μηδὲ τῇ ἀσιτίᾳ ἀεὶ κατατείνων ἀσθενέστερον ἐργάσηται ἀλλὰ καταστοχαζόμενος τῆς δυνάμεως καὶ ἐπιμελῶς τῇ τέχνῃ κεχρημένος οὕτω τὰ παρ' ἑαυτοῦ παρατάττεται τὸν αὐτὸν δὴ τρόπον καὶ ὁ φιλάνθρωπος Θεὸς εἰδὼς τὸ ἑκάστῳ ἡμῶν συμφέρον ποτὲ μὲν ἀνέσεως ἡμᾶς ἀπολαύειν συγχωρεῖ ποτὲ δὲ καὶ γυμνασίας ἕνεκεν περασμοῖς περιβάλλει.
Εἴτε γὰρ ἐνάρετοί τινες εἶεν διὰ τῆς τῶν πειρασμῶν ἐπαγωγῆς λαμπρότεροι δεικνύμενοι πλείονα τὴν ἄνωθεν εὐμένειαν ἐπισπάσονται εἴτε καθ' ἡμᾶς ἁμαρτωλοὶ τυγχάνοιεν εὐχαρίστως δεχόμενοι τῶν πειρασμῶν τὴν ἐπαγωγὴν τὸ βαρὺ τῶν ἁμαρτημάτων ἀποθήσονται φορτίον καὶ πολλῆς καὶ αὐτοὶ συγγνώμης ἀπολαύσουσι.
Δι' ὃ παρακαλῶ εἰδότες τὸ εὐμήχανον καὶ σοφὸν τοῦ ἰατροῦ τῶν ψυχῶν τῶν ἡμετέρων μηδέποτε περιεργαζώμεθα αὐτοῦ τὰς οἰκονομίας.
Κἂν γὰρ ἡ διάνοια ἡ ἡμετέρα ταῦτα καταλαμβάνειν μὴ δύνηται ταύτῃ μᾶλλον ἐκπληττώμεθα τοῦ Θεοῦ τὰς οἰκονομίας καὶ δοξάζωμεν αὐτὸν ὑπὲρ ἁπάντων ὅτι τοιοῦτον ἔχομεν Δεσπότην οὗ μηδὲ χωρῆσαι δύναται ἡ διάνοια ἡ ἡμετέρα καὶ ὁ τῆς ἀνθρωπίνης φύσεως λογισμὸς τὰς οἰκονομίας.
Οὐδὲ γὰρ οὕτως ἡμεῖς ἴσμεν τὸ συμφέρον ἡμῖν ὡς αὐτὸς ἐπίσταται οὐχ οὕτως ἡμεῖς κηδόμεθα ἑαυτῶν ὡς αὐτὸς κήδεται ἡμῶν τῆς σωτηρίας καὶ πάντα ποιεῖ καὶ πραγματεύεται ὥστε πρὸς τὴν ἀρετὴν ἡμᾶς χειραγωγῆσαι καὶ ἐξαρπάσαι τῶν τοῦ διαβόλου χειρῶν.
Καὶ ὅταν ἴδῃ μὴ δυναμένους κερδᾶναι ἀπὸ τῆς εὐημερίας καθάπερ ἰατρὸς ἄριστος ἐπειδὰν θεάσηται ἀπὸ πολλῆς λαιμαργίας εἰς πολυσαρκίαν ἐξιόντας διὰ τῆς ἐγκρατείας πρὸς ὑγίειαν ἐπανάγει οὕτω δὴ καὶ ὁ θαυμάσιος τῶν ἡμετέρων ψυχῶν ἰατρὸς ἀφίησι μικρὸν διὰ τῆς τῶν πειρασμῶν ἐπαγωγῆς εἰς αἴσθησιν ἐλθεῖν τῆς βλάβης ἣν ἐκ τῆς εὐημερίας ὑπεμείναμεν καὶ ὅταν ἴδῃ καλῶς τὰ τῆς ὑγιείας κατορθωθέντα τότε λοιπὸν διὰ τῆς οἰκείας ἀντιλήψεως καὶ τῶν πειρασμῶν χαρίζεται τὴν ἀπαλλαγὴν καὶ τὴν παρ' ἑαυτοῦ πρόνοιαν ἐπιδείκνυται μετὰ πολλῆς τῆς δαψιλείας.
Εἴτε οὖν ἐν ἀρετῇ ὄντες τινὲς πειρασμοῖς περιπέσοιεν μὴ θορυβείσθωσαν ἀλλὰ ταύτῃ μᾶλλον ταῖς χρησταῖς ἐλπίσι τρεφέσθωσαν ὅτι ἡ τῶν πειρασμῶν ἐπαγωγὴ στεφάνων ὑπόθεσις αὐτοῖς γίνεται καὶ βραβείων εἴτε ἐν ἁμαρτήμασι γεγονότες τοῖς λυπηροῖς ἐναφίενται μηδὲ οὕτω δυσανασχετείτωσαν εἰδότες ὅτι καθάρσιον τῶν ἁμαρτηθέντων ἐν παντὶ τῷ χρόνῳ γενήσεται ἡ τούτων ἐπαγωγὴ ἐπειδὰν μετ' εὐχαριστίας πάντα τὰ ἐπιόντα δεχώμεθα.
Τοῦτο γὰρ εὐγνώμονος οἰκέτου τὸ μὴ μόνον ἡνίκα ἀδείας ἀπολαύῃ εὐχαριστεῖν τῷ δεσπότῃ ἀλλὰ καὶ ἐν τοῖς ἐναντίοις τὴν αὐτὴν εὐγνωμοσύνην ἐπιδείκνυσθαι.
Οὕτω γὰρ καὶ ὁ πατριάρχης οὗτος εὐδοκίμησε καὶ τοσαύτης παρὰ τῷ Θεῷ τυχὼν παῤῥησίας καὶ δωρεὰς ἐδέχετο νικώσας τὴν φύσιν τὴν ἀνθρωπίνην.
Ἀναγκαῖον δὲ πάλιν ἐπὶ τὴν ἀκολουθίαν ἐπανελθεῖν τοῦ λόγου καὶ ἰδεῖν τοῦ δικαίου τὴν ὑπακοὴν καὶ ὅπως εἰς ἔργον ἤγαγε τὰ παρὰ τοῦ Θεοῦ ἐπιταττόμενα οὐ ζητῶν τὸν λόγον οὐδὲ εὐθύνας ἀπαιτῶν καθάπερ οἱ πολλοὶ τῶν ἀνοήτων ποιοῦσι περιεργαζόμενοι τὰ παρὰ τοῦ Θεοῦ γινόμενα καὶ λέγοντες Εἰς τί τοῦτο εἰς τί ἐκεῖνο καὶ τί τὸ ὄφελος ἀπὸ τοῦ τόδε γενέσθαι ἢ τόδε Ἀλλ' οὐχ ὁ δίκαιος οὕτως ἀλλὰ καθάπερ οἰκέτης φιλοδέσποτος οὕτως ἅπερ ἂν ἐπετάγη εἰς ἔργον ἀγαγεῖν ἔσπευδε μὴ περιεργαζόμενος.
Καὶ ἵνα μάθῃς ἄκουε τῶν ἑξῆς.
Ἐπειδὴ γὰρ τὴν ὑπόσχεσιν ἐποιήσατο πρὸς αὐτὸν ὁ Δεσπότης καὶ ἐτέλεσε τὴν πρὸς αὐτὸν διάλεξιν εὐθέως ὁ δίκαιος τὰ κελευσθέντα ἐπλήρου καὶ τὸ σημεῖον τὸ παρὰ τοῦ Θεοῦ κελευσθὲν ἐπετίθει τῷ Ἰσμαὴλ τὴν περιτομὴν λέγω καὶ πᾶσι τοῖς οἰκογενέσι καὶ τοῖς ἀργυρωνήτοις καθὰ ἐλάλησεν αὐτῷ ὁ Θεός.
Περιετέμετο δὲ καὶ αὐτός.
Ἐννενήκοντα γὰρ καὶ ἐννέα ἐτῶν ἦν φησὶν ἡνίκα περιετέμετο τὴν σάρκα τῆς ἀκροβυστίας αὐτοῦ Ἰσμαὴλ δὲ ἦν ἐτῶν δεκατριῶν.
Μὴ νομίσῃς ἁπλῶς ἡμῖν τῶν ἐτῶν τὸν ἀριθμὸν τὴν Γραφὴν ἐπισημήνασθαι ἀλλ' ἵνα καὶ ἐκ τούτου μάθῃς τοῦ δικαίου τὴν πολλὴν ὑπακοὴν ὅτι ἐν ἐσχάτῳ γήρᾳ ὢν πράως ἤνεγκε τὴν ὀδύνην διὰ τὸ τοῦ Θεοῦ ἐπίταγμα διὰ τοῦτο ποιεῖται τὴν αὐτῶν ἀπαρίθμησιν καὶ οὐκ αὐτὸς μόνος ἀλλὰ καὶ ὁ Ἰσμαὴλ καὶ πάντες οἱ οἰκογενεῖς.
Οὐδὲ γὰρ τὸ τυχόν ἐστιν ἀγαπητὲ ὑγιαίνουσαν σάρκα ἀποτεμεῖν καὶ κακῶς ἔχουσαν.
Εἰ γὰρ καὶ ἰατρῶν παῖδες μέλος ἀῤῥωστῆσαν ἀποτέμνουσιν ἀλλ' οὐκ ἴση γίνεται τότε ἡ ὀδύνη.
Νεκρωθὲν γὰρ ὡς εἰπεῖν λοιπὸν καὶ τῆς ζωτικῆς δυνάμεως ἀποστερηθὲν ἐκτέμνουσιν.
Ἐνταῦθα δὲ γέρων καὶ πρεσβύτης  πράως ἤνεγκε τὴν ὀδύνην ὁμοῦ καὶ τοῦ Θεοῦ τὸ ἐπίταγμα εἰς ἔργον ἀγαγεῖν σπεύδων καὶ τὸν υἱὸν καὶ τοὺς οἰκογενεῖς ἅπαντας προθυμοτέρους ἐργαζόμενος ὥστε μὴ ἐνδοιάσαι ἀλλὰ μετὰ πολλοῦ τοῦ τάχους τὸ παρὰ τοῦ Θεοῦ προσταχθὲν ἐπιτελέσαι.
Εἶδες ὅσον ἐστὶν ἀνὴρ ἐνάρετος ὅπως καὶ τοὺς ὑπηρετουμένους ἅπαντας ἐπαίδευσε κατ' ἴχνος αὐτοῦ βαίνειν Ὅπερ γὰρ χθὲς ἔλεγον τοῦτο πάλιν καὶ νῦν ἐρῶ ὅτι διὰ τοῦτο λοιπὸν ἐξ ἐκείνου πρόσταγμα γέγονε παρὰ τοῦ Θεοῦ ὥστε ἐν ἀώρῳ τῇ ἡλικίᾳ τοῦτο ὑπομένειν τοὺς παῖδας ἵνα ἐν ἀναισθησίᾳ τὴν ἐκτομὴν τῆς σαρκὸς ὑπομένοντες μηδεμίαν τῆς ὀδύνης πεῖραν λάβωσιν.
Ἀλλὰ σκόπει μοι ἀγαπητὲ τοῦ Θεοῦ τὴν φιλανθρωπίαν καὶ τὴν ἄφατον περὶ ἡμᾶς εὐεργεσίαν.
Ἐκεῖ καὶ ὀδύνη καὶ πόνος ἐκ τοῦ γινομένου καὶ οὐδὲν ἕτερον ἐκ τῆς περιτομῆς ὄφελος ἦν ἢ τοῦτο μόνον τὸ διὰ τοῦ σημείου τούτου γνωρίμους αὐτοὺς εἶναι καὶ τῶν λοιπῶν ἐθνῶν κεχωρίσθαι.
Ἡ δὲ ἡμετέρα περιτομὴ ἡ τοῦ βαπτίσματος λέγω χάρις ἀνώδυνον ἔχει τὴν ἰατρείαν καὶ μυρίων ἀγαθῶν πρόξενος γίνεται ἡμῖν καὶ τῆς τοῦ Πνεύματος ἡμᾶς ἐμπίπλησι χάριτος καὶ οὐδὲ ὡρισμένον ἔχει καιρὸν καθάπερ ἐκεῖ ἀλλ' ἔξεστι καὶ ἐν ἀώρῳ ἡλικίᾳ καὶ ἐν μέσῃ καὶ ἐν αὐτῷ τῷ γήρᾳ γενόμενόν τινα ταύτην δέξασθαι τὴν ἀχειροποίητον περιτομὴν ἐν ᾗ οὐκ ἔστι μόνον ὑπομεῖναι ἀλλ' ἁμαρτημάτων φορτία ἀποθέσθαι καὶ τῶν ἐν παντὶ χρόνῳ πλημμελημάτων τὴν συγχώρησιν εὑρέσθαι.
Ἐπειδὴ γὰρ εἶδεν ὁ φιλάνθρωπος Θεὸς τῆς ἀσθενείας ἡμῶν τὴν ὑπερβολὴν καὶ ὅτι ἀνίατα νοσοῦντες μεγάλης δεόμεθα τῆς ἰατρείας καὶ ἀφάτου τῆς φιλανθρωπίας οἰκονομῶν τὴν ἡμετέραν σωτηρίαν ἐχαρίσατο ἡμῖν τὴν διὰ τοῦ λουτροῦ τῆς παλιγγενεσίας ἀνακαίνισιν ἵνα ἀποθέμενοι τὸν παλαιὸν ἄνθρωπον τοῦτ' ἔστι τὰς πράξεις τὰς πονηρὰς καὶ ἐνδυσάμενοι τὸν νέον ἐπὶ τὴν τῆς ἀρετῆς ὁδὸν βαδίζωμεν.
Ἀλλὰ παρακαλῶ μὴ τῶν ἀγνωμόνων τῶν ἀναισθήτων χείρους γενώμεθα Ἰουδαίων.
Ἐκεῖνοι μὲν γὰρ δεχόμενοι τὸ σημεῖον τοῦτο τῆς περιτομῆς εἶχον ἱκανὴν ἀσφάλειαν πρὸς τὸ μηκέτι συναναμίγνυσθαι τοῖς ἔθνεσι κατὰ τὸν τῆς κοινωνίας λόγον κατὰ γὰρ τὴν ἀσέβειαν πολλάκις αὐτοὺς καὶ ὑπερηκόντισαν ἀγνώμονες γεγονότες.
Ἀλλ' ἡμεῖς ἅπαξ δεχόμενοι τὴν διὰ τοῦ βαπτίσματος περιτομὴν μετὰ ἀσφαλείας τὰ καθ' ἑαυτοὺς οἰκονομήσωμεν.
Οὐ λέγω ἵνα μὴ συναναμιγνυώμεθα τοῖς ἔθνεσιν ἀλλ' ἵνα ἐπὶ τῆς οἰκείας ἀρετῆς μένοντες καὶ ἐκείνοις συναναμιγνύμενοι ἕλκωμεν αὐτοὺς εἰς τὴν εὐσέβειαν καὶ διὰ τῆς τῶν ἀγαθῶν ἔργων πολιτείας διδασκαλίας αὐτοῖς ὑπόθεσις γινώμεθα.
Διὰ γὰρ τοῦτο καὶ ὁ κοινὸς ἁπάντων Δεσπότης συνεχώρησεν ἀναμεμίχθαι καὶ τοὺς πονηροὺς καὶ τοὺς ἀγαθοὺς καὶ τοὺς εὐσεβεῖς καὶ τοὺς ἀσεβεῖς ἵνα οἱ πονηροὶ κερδαίνωσιν ἀπὸ τῶν ἀγαθῶν καὶ οἱ ἐν ἀσεβείᾳ ἔτι κατεχόμενοι χειραγωγῶνται πρὸς τὴν εὐσέβειαν.
Οὐδὲν γὰρ οὕτω τῷ Θεῷ περισπούδαστον ὡς σωτηρία ψυχῆς.
Μὴ τοίνυν ἀμελῶμεν παρακαλῶ μήτε ἑαυτῶν μήτε τῶν πλησίον ἑαυτῶν μὲν διὰ τοῦ τὰ καθ' ἑαυτοὺς οὕτως οἰκονομεῖν ὡς δοκεῖ τῷ Θεῷ τῶν δὲ πλησίον ἵν' οὕτω λάμπωμεν ἐν ἀρετῇ ὥστε καὶ σιγώντων ἡμῶν ἱκανὴν ἔχειν διδασκαλίαν τοὺς εἰς ἡμᾶς ὁρῶντας.
Ὥσπερ οὖν ἐνάρετοι ὄντες τὰ μέγιστα καὶ αὐτοὶ κερδανοῦμεν καὶ τοὺς ἀπίστους ὠφελήσομεν οὕτως εἰ ῥᾳθυμήσαιμεν καὶ αὐτοὶ πολλὴν ὑποστησόμεθα τὴν κόλασιν καὶ ἑτέροις σκανδάλου ὑπόθεσις γενησόμεθα.
Καθάπερ γὰρ τὴν ἀρετὴν μετιόντες διπλῇ τὸν μισθὸν παρὰ τοῦ Θεοῦ καρπούμεθα καὶ ὑπὲρ ὧν ἂν ταύτην μετίωμεν καὶ ὑπὲρ ὧν τοὺς πλησίον ἐφελκώμεθα εἰς τὴν τῆς ἀρετῆς κοινωνίαν τὸν αὐτὸν δὴ τρόπον καὶ ἐπὶ τῆς κακίας οὐχ ὑπὲρ ὧν ἡμαρτήκαμεν κολαζόμεθα μόνον ἀλλ' ὑπὲρ ὧν καὶ ἑτέρους ὑποσκελίζομεν.
Ἀλλὰ μὴ γένοιτο τῶν ἐνταῦθά τινα συνιόντων τοιοῦτον γενέσθαι ἀλλὰ πάντας ἡμᾶς πρὸς οἰκοδομὴν τῶν ὁρώντων τὸν ἑαυτῶν βίον ἰθύνειν ἵνα δυνηθῶμεν μετὰ παῤῥησίας στῆναι ἐπὶ τοῦ βήματος τοῦ Χριστοῦ καὶ τῶν ἀποῤῥήτων ἐκείνων ἀγαθῶν ἀξιωθῆναι ὧν γένοιτο πάντας ἡμᾶς ἐπιτυχεῖν χάριτι καὶ φιλανθρωπίᾳ τοῦ Κυρίου ἡμῶν Ἰησοῦ Χριστοῦ μεθ' οὗ τῷ Πατρὶ ἅμα τῷ ἁγίῳ Πνεύματι δόξα κράτος τιμὴ νῦν καὶ ἀεὶ καὶ εἰς τοὺς αἰῶνας τῶν αἰώνων.
Ὀκνῶ καὶ ἀναδύομαι σήμερον πρὸς τὴν τῆς διδασκαλίας ἐξήγησιν.
Ὅταν γὰρ ἐννοήσω ὅτι καθ' ἑκάστην ἡμέραν ἡμῶν ἐνηχούντων παραινούντων παρατιθέντων ὑμῖν τὴν πνευματικὴν ταύτην ἑστίασιν πολλοὶ τῶν ἐνταῦθα παραγενομένων καὶ μετεχόντων τῆς πνευματικῆς ταύτης διδασκαλίας καὶ τῆς φρικτῆς καὶ φοβερᾶς τραπέζης ἐπὶ τὰς ἱπποδρομίας διημερεύουσι.
καὶ οὐδὲν αὐτοῖς πλέον ἀπὸ τῆς ἡμετέρας γεγένηται σπουδῆς ἀλλὰ καθάπερ συνηθείᾳ τινὶ δουλεύοντες ἐπειδὰν νεύσῃ μόνον ὁ διάβολος αὐτόματοι σπεύδουσιν ἐπὶ τὰ παράνομα ἐκεῖνα θέατρα καὶ ἑαυτοὺς ἑκόντες τοῖς δικτύοις ὑποβάλλουσι τοῦ πονηροῦ δαίμονος καὶ οὔτε ἡμετέρα νουθεσία οὔτε ἡ πεῖρα αὐτὴ καὶ τὸ ἀνόνητον τῆς ἐκεῖ διατριβῆς διδασκαλίας αὐτοῖς ὑπόθεσις γέγονε ποίᾳ λοιπὸν προθυμίᾳ τὰ τῆς διδασκαλίας ποιήσαιμι πρὸς ἄνδρας οὐδὲν κερδαίνειν βουλομένους ἐκ τῶν παρ' ἡμῶν λεγομένων Καὶ μὴ θαυμάσῃς.
Ἐπεὶ καὶ γηπόνος ἐπειδὰν ἴδῃ μετὰ πόνους πολλοὺς καὶ ταλαιπωρίας ἄγονον γινομένην τὴν γῆν καὶ οὐκ ἀξίαν τῶν πόνων τὴν ἀμοιβὴν παρεχομένην ὀκνηρότερος γίνεται περὶ τὴν τῶν σπερμάτων καταβολὴν καὶ οὐκ ἔτι μετὰ τῆς αὐτῆς προθυμίας τῆς γεωργίας καθάπτεται.
Καὶ ἰατρὸς δὲ ἐπειδὰν ἴδῃ τὸν ἄῤῥωστον μὴ πειθόμενον αὐτοῦ τοῖς ἐπιτάγμασιν ἀλλὰ τὴν νόσον αὔξειν καθ' ἑκάστην ἐπιτηδεύοντα πολλάκις ἀφίησιν ἐναπομεῖναι τῇ νόσῳ ἵνα αὐτὴ ἡ πεῖρα διδάσκαλος αὐτῷ γένηται τῶν συμφερόντων.
Καὶ οἱ τὰ μαθήματα δὲ τοὺς παῖδας ἐκπαιδεύοντες ἐπειδὰν ἴδωσι τὰ πρότερα ἀποπτύοντας καὶ τὴν μνήμην τῶν ἤδη δοθέντων ἀποβάλλοντας πολλάκις ἀποστρέφονται τὴν ῥᾳθυμίαν διορθούμενοι καὶ πρὸς σπουδὴν πλείονα ἐπανάγοντες.
Ἀλλ' ὁ μὲν γηπόνος εἰκότως ὀκνηρότερος γίνεται πολλάκις ἐπειδὴ οἶδεν ὅτι τὰ τῆς ζημίας αὐτῷ ἐπιτείνεται ὅταν τὸν μὲν πόνον καὶ τὴν δαπάνην ὑπομένῃ τῶν δὲ καρπῶν ἀποστερῆται.
Καὶ ὁ ἰατρὸς δὲ οὐκ ἀπεικότως καταλείπει πολλάκις τὸν ἄῤῥωστον σῶμα γάρ ἐστι τὸ θεραπευόμενον καὶ διὰ τοῦτο ἀφίησιν ἵνα ἡ τῆς ὀδύνης ἐπίτασις παρασκευάσῃ εἰς αἴσθησιν τῆς νόσου ἐλθεῖν καὶ οὕτω τὴν ἰατρείαν καταδέξασθαι.
Καὶ ὁ τῶν παίδων διδάσκαλος διὰ τὸ ἀτελὲς τῆς ἡλικίας συμφερόντως πολλάκις τὰς πληγὰς ἐπανατείνεται τοῖς παισίν.
Ἀλλ' ἡμεῖς σήμερον τούτους ἅπαντας ὑπερβαλλόμενοι παρασκευαζόμεθα πατρικὴν φιλοστοργίαν περὶ τοὺς ἐπταικότας ἐπιδείξασθαι καὶ διδάξαι αὐτοὺς ὅτι εἰ ἐπιμένοιεν ἐν τῇ αὐτῇ ῥᾳθυμίᾳ τοῦτο αὐτὸ μείζονος αὐτοῖς κατακρίσεως ὑπόθεσις ἔσται.
Ὁ μὲν γὰρ γηπόνος οὐ μετὰ τῆς αὐτῆς προθυμίας καταβάλλει τὰ σπέρματα τὴν δαπάνην ἐννοῶν εἰκῆ καὶ μάτην ἤδη γεγενημένην ἡμεῖς δὲ ταύτης ἀπηλλάγμεθα τῆς ἀγωνίας.
Κἂν γὰρ καταβαλόντες τὸν σπόρον τοῦτον τὸν πνευματικὸν διὰ τὴν ῥᾳθυμίαν τῶν ἀκουόντων τὸν καρπὸν μὴ δεχώμεθα ἡμῖν ἀπηρτισμένος ὁ μισθὸς ἔσται τὸ γὰρ ἐμπιστευθὲν ἀργύριον κατεβάλομεν καὶ τὸ ἐπιταχθὲν παρὰ τοῦ Δεσπότου εἰς ἔργον ἠγάγομεν λοιπὸν τοῖς ἀκηκοόσιν ὁ λόγος πρὸς ἐκεῖνόν ἐστι τὸν μέλλοντα μετὰ τόκων ἀπαιτεῖν τὰ καταβληθέντα.
Ἀλλ' οὐ τοῦτο σκοποῦμεν ὅτι ἡμεῖς ἐκτός ἐσμεν τῆς ζημίας καὶ τὸ ἑαυτῶν πεπληρώκαμεν ἀλλὰ βουλόμεθα καὶ ὑμᾶς πολλὴν τῶν καταβληθέντων τὴν πραγματείαν ποιήσασθαι ἵνα μὴ τῇ τιμωρίᾳ ἐκείνῃ ὑπεύθυνοι γένησθε ἣν ὑπέμεινεν ἐκεῖνος ὁ τὸ τάλαντον καταχώσας καὶ τὸ δεσποτικὸν ἀργύριον οὐ μόνον οὐ πολυπλασιάσας ἀλλὰ καὶ κατορύξας.
Τοιοῦτοί εἰσιν οἱ τὸν λόγον τῆς διδασκαλίας δεχόμενοι  καὶ οὐ σπουδάζοντες καρποφορῆσαι καὶ πολλὴν τὴν πραγματείαν ποιήσασθαι.
Ἀλλ' ἴσως εἴποι τις ἂν τὴν παραβολὴν ταύτην τὴν τῶν ταλάντων περὶ τῶν διδασκάλων εἰρῆσθαι.
Κἀγὼ τοῦτό φημι.
Ἀλλ' ἐὰν ἐπέλθωμεν αὐτὴν ἀκριβῶς εἴσεσθε ὅτι οἱ μὲν διδάσκαλοι τῆς καταβολῆς μόνον ὑπεύθυνοι τυγχάνουσιν.
ὑμεῖς δὲ οὐ μόνον τῆς φυλακῆς τῶν καταβληθέντων ἀλλὰ καὶ τῆς πραγματείας.
Καὶ ἵνα μάθῃς ἀναγκαῖον αὐτὴν εἰς μέσον ἀγαγεῖν.
Οἰκοδεσπότης τις φησὶν ἀποδημῶν ἐκάλεσε τοὺς ἰδίους δούλους καὶ ἔδωκεν ᾧ μὲν πέντε τάλαντα ᾧ δὲ δύο ᾧ δὲ ἕν.
Μετὰ δὲ χρόνον παραγενομένου αὐτοῦ ἦλθον οἱ δοῦλοι καὶ ὁ τὰ πέντε τάλαντα λαβὼν προσῆλθε λέγων Κύριε πέντε τάλαντά μοι ἔδωκας ἴδε ἄλλα πέντε τάλαντα ἐκέρδησα ἐπ' αὐτοῖς.
Πολλὴ τοῦ οἰκέτου ἡ εὐγνωμοσύνη δαψιλὴς ἡ τοῦ δεσπότου φιλανθρωπία.
Τί γάρ φησιν Εὖ δοῦλε ἀγαθὲ καὶ πιστέ ἐπὶ ὀλίγα ἦς πιστὸς ἐπὶ πολλῶν σε καταστήσω εἴσελθε εἰς τὴν χαρὰν τοῦ κυρίου σου.
Ἐπειδὴ φησὶ πολλὴν ἔδειξας ἐν τοῖς ἤδη πιστευθεῖσι τὴν εὐγνωμοσύνην ἄξιος εἶ καὶ πλείονα ἐγχειρισθῆναι.
Προσῆλθε δὲ καὶ ὁ τὰ δύο τάλαντα εἰληφὼς λέγων Οὐχὶ δύο τάλαντά μοι παρέδωκας Ἴδε ἄλλα δύο τάλαντα ἐκέρδησα ἐπ' αὐτοῖς.
Πολλὴ καὶ τούτου ἡ περὶ τὰ δεσποτικὰ χρήματα εὔνοια διὸ καὶ τῶν αὐτῶν ἀξιοῦται τῷ προτέρῳ.
Καὶ τίνος ἕνεκεν δύο προσενεγκὼν τάλαντα τῆς αὐτῆς ἐκείνῳ τῷ τὰ πέντε προσαγαγόντι ἀξιοῦται τιμῆς Εἰκότως τὸν μὲν γὰρ πλεονασμὸν καὶ τὴν ἐλάττωσιν οὐχ ἡ τούτου σπουδὴ οὐδὲ ἡ ἐκείνου ῥᾳθυμία πεποίηκεν ἀλλ' ἡ τῶν ἐμπιστευθέντων ποσότης.
Τὰ μέντοι τῆς σπουδῆς ἴσα καὶ παρὰ τούτου καὶ παρ' ἐκείνου εἰσενήνεκται διὰ τοῦτο καὶ τῆς ἀμοιβῆς τῆς αὐτῆς ἀπήλαυσαν.
Ἀλλ' ὁ ἕτερος οὐδὲν τοιοῦτον διεπράξατο ἀλλὰ τί Προσῆλθε λέγων Ἔγνων σε ὅτι σκληρὸς εἶ ἄνθρωπος θερίζων ὅπου οὐκ ἔσπειρας καὶ συνάγων ὅθεν οὐ διεσκόρπισας καὶ φοβηθεὶς ἀπελθὼν ἔκρυψα τὸ τάλαντον ἐν τῇ γῇ.
Ἰδοὺ ἔχεις τὸ σόν.
Ὢ κακία οἰκέτου ὢ ἀγνωμοσύνης ὑπερβολὴ οὐ μόνον ὅτι οὐδὲν εἰργάσατο ἐπὶ τῷ δοθέντι αὐτῷ ταλάντῳ ἀλλ' ὅτι καὶ ἀντὶ ταλάντου κατηγορίαν προσήνεγκε Τοιοῦτον γὰρ ἡ πονηρία σκοτοῖ τὸν λογισμὸν καὶ κατὰ κρημνῶν ποιεῖ φέρεσθαι τὸν ἅπαξ τῆς εὐθείας ἐκτραπέντα ὁδοῦ.
Ταῦτα δὲ πάντα περὶ τῶν διδασκάλων εἴρηται ὥστε μὴ ἀποκρύπτεσθαι τὰ ἐμπιστευθέντα ἀλλὰ μετὰ πάσης σπουδῆς παρατιθέναι τοῖς μαθητευομένοις.
Ἀλλ' ἄκουε λοιπὸν ἀγαπητὲ ἐκ τῆς πρὸς ἐκεῖνον ἀγανακτήσεως ὅπως καὶ οἱ μαθητευόμενοι ὑπεύθυνοι γίνονται καὶ οὐκ ἐκεῖνα μόνον ἀπαιτοῦνται τὰ καταβληθέντα ἀλλὰ καὶ μετὰ τοῦ τόκου τὴν μέθοδον ὑπομένουσι.
Τί οὖν φησι πρὸς αὐτὸν ὁ δεσπότης Πονηρὲ δοῦλε.
Φοβερὰ ἡ ἀγανάκτησις ἱκανὴ καταπλῆξαι ἡ ἀπειλή.
Εἰ ᾔδεις φησὶν ὅτι θερίζω ὅπου οὐκ ἔσπειρα καὶ συνάγω ὅπου οὐ διεσκόρπισα ἔδει σε καταβαλεῖν τὸ ἀργύριόν μου ἐπὶ τοὺς τραπεζίτας καὶ ἐγὼ ἐλθὼν μετὰ τόκου ἀπῄτησα ἂν αὐτό ἀργύριον λέγων τὰ λόγια τὰ τίμια τραπεζίτας δὲ ὑμᾶς καλῶν τοὺς ὑποδεχομένους.
Σὸν μὲν ἦν φησὶ καταβαλεῖν μόνον ἐμὸν δὲ ἦν τὸ παρ' ἐκείνων ἀπαιτῆσαι μὴ μόνον τὰ καταβληθέντα ἀλλὰ καὶ τὸν ὑπὲρ τούτων τόκον.
Ὁρᾶτε ἀγαπητοὶ πῶς πολὺς ὁ φόβος τῶν εἰρημένων.
Τί ἂν οὖν εἴποιεν οἱ καὶ τῆς φυλακῆς τῶν καταβληθέντων ἀμελοῦντες ὅταν καὶ τὸν ὑπὲρ τούτων τόκον μεθοδεύωνται Καὶ ὅρα φιλανθρωπίαν Δεσπότου.
Ἐπὶ μὲν τῶν χρημάτων τῶν αἰσθητῶν ἀπηγόρευσε τὸν τόκον λαμβάνειν.
Τίνος ἕνεκεν καὶ διὰ τί Ὅτι ἑκάτερος αὐτῶν πολλὴν ἐντεῦθεν ὑπομένει τὴν βλάβην.
Τοῦ μὲν γὰρ ἡ πενία ἐπιτρίβεται ὁ δὲ μετὰ τοῦ πλεονασμοῦ τῶν χρημάτων καὶ ἁμαρτημάτων πλῆθος ἑαυτῷ ἐπισωρεύει.
Διὰ τοῦτο ἐξ ἀρχῆς καὶ ἐκ προοιμίων Ἰουδαίοις τοῖς παχύτερον διακειμένοις ταύτην τὴν ἐντολὴν ἐνομοθέτησε λέγων Οὐκ ἐκτοκιεῖς τῷ ἀδελφῷ σου καὶ τῷ πλησίον σου.
Ποίας οὖν ἂν εἶεν ἀπολογίας ἄξιοι οἱ καὶ τῶν Ἰουδαίων ὠμότεροι γινόμενοι καὶ μετὰ τὴν χάριν καὶ τὴν τοσαύτην παρὰ τοῦ Δεσπότου φιλανθρωπίαν τῶν ἐν τῷ νόμῳ ἐλάττους εὑρισκόμενοι μᾶλλον δὲ καὶ χείρους Ἐπὶ μέντοι τῶν πνευματικῶν αὐτὸς ἀπαιτεῖν ὑπισχνεῖται τοὺς τόκους.
Διὰ τί Ἐπειδὴ ἀπ' ἐναντίας τοῖς αἰσθητοῖς χρήμασιν οὗτός ἐστιν ὁ τόκος ὁ πνευματικός.
Ἐκεῖ μὲν γὰρ ὁ μεθοδευθεὶς εἰς ἐσχάτην πενίαν ἀθρόον καταφέρεται ἐνταῦθα δὲ ὁ μεθοδευόμενος ὅταν πολλὴν εὐγνωμοσύνην ἐπιδείξηται ὅσῳ ἂν πλείονα τόκον εἰσενέγκῃ τοσούτῳ δαψιλεστέρας ἀπολαύει τῆς ἄνωθεν ἀμοιβῆς.
Ἕκαστος τοίνυν ὑμῶν ἀγαπητοὶ ἐπειδὰν καταβάλλωμεν ἡμεῖς τὰ ἐμπιστευθέντα διπλοῦν ὀφείλει τὸν πόνον καὶ τὴν ἀγρυπνίαν ἐπιδείκνυσθαι τὸν μὲν τῆς φυλακῆς τῶν καταβληθέντων ὥστε πάγια ταῦτα μένειν τὸν δὲ τῆς ἐργασίας ὥστε καὶ ἑτέροις μεταδιδόναι καὶ πολλοὺς ἐπὶ τὴν τῆς ἀρετῆς ὁδὸν χειραγωγεῖν ἵνα διπλῇ πάλιν ὑμῖν τὸ κέρδος αὔξηται ὑπέρ τε τῆς οἰκείας σωτηρίας ὑπέρ τε τῆς τῶν ἄλλων ὠφελείας.
Ἐὰν γὰρ τοῦτο ποιῆτε καὶ ἡμᾶς μακαρίους ἀπεργάσεσθε  καὶ παρασκευάσετε δαψιλεστέραν ὑμῖν παρατιθέναι τὴν πνευματικὴν ταύτην τράπεζαν.
Μὴ τοίνυν ἀμελεῖτε τῶν ἀδελφῶν τῶν ὑμετέρων μηδὲ τὰ καθ' ἑαυτοὺς μόνον σκοπεῖτε ἀλλ' ἕκαστος σπουδαζέτω τὸν πλησίον ἐξαρπάζειν τῆς τοῦ διαβόλου φάρυγγος καὶ τῶν παρανόμων ἐκείνων θεαμάτων καὶ εἰς τὴν ἐκκλησίαν ἐπαναγαγεῖν δεικνύντες αὐτῷ μετὰ πολλῆς τῆς ἐπιεικείας καὶ τῆς πραότητος καὶ τῆς λύμης τὴν ὑπερβολὴν καὶ τῶν ἐνταῦθα.
ἀγαθῶν τὸ μέγεθος καὶ μὴ μόνον ἅπαξ καὶ δεύτερον τοῦτο ποιεῖτε ἀλλὰ καὶ διηνεκῶς.
Κἂν γὰρ σήμερον μὴ πείθηται τοῖς παρὰ σοῦ λεγομένοις τῇ ἑξῆς πεισθήσεται κἂν μὴ τῇ ἑξῆς πάλιν ὁρῶν σε ἐπικείμενον ἴσως ἐντραπήσεται καὶ αἰδεσθείς σου τὴν κηδεμονίαν ἀποστήσεται τῶν βλαπτόντων.
Καὶ μηδέποτε λέγε ὅτι Καὶ ἅπαξ καὶ δεύτερον καὶ τρίτον καὶ πολλάκις εἶπον καὶ οὐδὲν ἤνυσα.
Μὴ παύσῃ λέγων ὅσῳ γὰρ ἂν ἐπιμένῃς τοσούτῳ σου καὶ ὁ μισθὸς αὔξεται.
Οὐχ ὁρᾶτε πόσης ἀπολαύομεν μακροθυμίας παρὰ τοῦ τῶν ὅλων Θεοῦ καὶ πῶς καθ' ἑκάστην ἡμέραν παρακούομεν αὐτοῦ τῶν προσταγμάτων καὶ οὐκ ἀφίσταται τῆς περὶ ἡμᾶς κηδεμονίας ἀλλὰ καὶ τὰ παρ' ἑαυτοῦ πάντα χορηγεῖ τὸν ἥλιον ἀνατέλλων τοὺς ὑετοὺς διδοὺς τὰ ἄλλα πάντα Τὸν αὐτὸν δὴ τρόπον καὶ ἡμεῖς περὶ τοὺς ἀδελφοὺς τοὺς ἡμετέρους πολλὴν ποιώμεθα τὴν σπουδὴν καὶ ἀντιταττώμεθα τῷ πονηρῷ δαίμονι ἐκείνῳ ἵνα ἄκυρα αὐτοῦ ποιῶμεν τὰ μηχανήματα.
Ἐὰν γὰρ ἕκαστος τῶν ἐνταῦθα συνιόντων ἕνα κερδᾶναι δυνηθῇ ἐννόησον ὅπως ἡμῖν καὶ ἡ Ἐκκλησία ἐπὶ τῷ πλήθει τῶν οἰκείων τέκνων πολλὴν δέξεται τὴν εὐφροσύνην καὶ ὁ διάβολος καταισχυνθήσεται ὁρῶν εἰκῆ καὶ μάτην αὐτοῦ τὰ δίκτυα τεταμένα.
Ἐὰν γὰρ τοῦτο ποιῆτε ἀκούσεσθε καὶ ὑμεῖς κατὰ τὴν ἡμέραν ἐκείνην Εὖ δοῦλε ἀγαθὲ καὶ πιστὲ ἐπὶ ὀλίγα ἦς πιστὸς ἐπὶ πολλῶν σε καταστήσω.
Ἀλλ' ὅτι μὲν τοῦτο ποιήσετε σφόδρα πέπεισμαι ὁρῶ γὰρ ὑμῶν καὶ τὰ πρόσωπα καὶ στοχάζομαι ὅπως μεθ' ἡδονῆς ἐδέξασθε τὴν παρ' ἡμῶν νουθεσίαν καὶ διὰ τοῦτο ἐλπίζω καὶ τὰ παρ' ὑμῶν εἰσενεχθήσεσθαι.
Διὸ τὴν μὲν περὶ τούτου παραίνεσιν ἐνταῦθα στήσωμεν παραθήσομεν δὲ ὑμῖν τὴν πτωχὴν ἡμῶν καὶ εὐτελῆ τράπεζαν ἵνα τῆς συνήθους ἀπολαύσαντες διδασκαλίας οὕτως οἴκαδε ἐπανέλθητε.
Ἀναγκαῖον γὰρ καὶ σήμερον τὸν πατριάρχην Ἀβραὰμ εἰς μέσον ἀγαγεῖν ἵνα μάθητε οἵας ἐδέξατο τῆς φιλοξενίας παρὰ τοῦ Θεοῦ τὰς ἀμοιβάς.
Ὤφθη δὲ αὐτῷ φησὶν ὁ Θεὸς πρὸς τῇ δρυῒ τῇ Μαμβρῇ καθημένου αὐτοῦ ἐπὶ τῆς θύρας τῆς σκηνῆς αὐτοῦ μεσημβρίας.
Ἕκαστον τῶν ῥημάτων μετὰ ἀκριβείας ἐξετάσωμεν καὶ ἀναπτύξωμεν τὸν θησαυρὸν καὶ ἅπαντα τὸν ἐναποκείμενον πλοῦτον καταμάθωμεν.
Ὤφθη δὲ αὐτῷ φησὶν ὁ Θεός.
Τίνος ἕνεκεν οὕτως ἤρξατο Ὤφθη δὲ αὐτῷ ὁ Θεός Ὅρα Δεσπότου φιλανθρωπίαν καὶ σκόπει μοι οἰκέτου εὐγνωμοσύνην.
Ἐπειδὴ γὰρ ἐν τοῖς προλαβοῦσιν ὀφθεὶς αὐτῷ μετὰ τῶν ἄλλων ἁπάντων καὶ τὴν περὶ τῆς περιτομῆς αὐτῷ ἐντολὴν διετάξατο ὁ δὲ θαυμαστὸς οὗτος ἀεὶ τὰ παρὰ τοῦ Θεοῦ κελευόμενα εἰς ἔργον σπεύδων ἄγειν εὐθέως οὐδὲ τὸ τυχὸν ἀναβαλλόμενος αὐτός τε περιετέμνετο τὸ παρὰ τοῦ Θεοῦ προσταχθὲν πληρῶν καὶ τὸν Ἰσμαὴλ περιέτεμε καὶ τοὺς οἰκογενεῖς ἅπαντας καὶ ἔδειξεν αὑτοῦ τὴν πολλὴν ὑπακοὴν πάλιν αὐτῷ ἐπιφαίνεται.
Τοιοῦτος γὰρ ὁ Δεσπότης ὁ ἡμέτερος ἐπειδὰν τοῖς ἤδη φθάσασιν εὐγνώμονας γενομένους ἴδῃ ἐπιδαψιλεύεται καὶ οὐδέποτε ἵσταται τῆς εὐεργεσίας ἀμειβόμενος τὴν τῶν ὑπακουόντων εὐγνωμοσύνην.
Διὰ τοῦτο οὖν ἐπειδὴ ὑπήκουσε φησὶ πάλιν ὤφθη αὐτῷ.
Ταύτης τοίνυν ἕνεκα τῆς αἰτίας οὕτως ἤρξατο ὁ μακάριος Μωϋσῆς λέγων Ὤφθη δὲ αὐτῷ ὁ Θεὸς πρὸς τῇ δρυῒ τῇ Μαμβρῇ καθημένου αὐτοῦ ἐπὶ τῆς θύρας τῆς σκηνῆς αὐτοῦ μεσημβρίας.
Σκόπει μοι ἐνταῦθα τοῦ δικαίου τὴν ἀρετήν.
Καθημένου φησὶν ἐπὶ τῆς σκηνῆς.
Οὕτως ἔργον ἐποιεῖτο τὴν φιλοξενίαν ὡς μηδὲ ἀνασχέσθαι ἑτέρῳ τινὶ τῶν προσηκόντων ἐπιτρέψαι τὴν τούτων θήραν ἀλλὰ τριακοσίους δέκα καὶ ὀκτὼ οἰκογενεῖς ἔχων ἄνθρωπος πρεσβύτης καὶ εἰς βαθὺ γῆρας ἐλάσας  παρὰ τὴν θύραν ἐκαθέζετο.
Καὶ οὗτος μὲν τοῦτο ἔργον ἐποιεῖτο καὶ οὐδὲ τὸ γῆρας αὐτῷ κώλυμα ἐγένετο οὐδὲ τῆς οἰκείας ἀναπαύσεως ἦν οὐδὲ ἔσω ἐπὶ τῆς κλίνης ἦν ἀνακείμενος ἀλλὰ παρὰ τὴν θύραν ἐκαθέζετο ἕτεροι δὲ πολλάκις οὐ μόνον ταύτην οὐ ποιοῦνται τὴν σπουδὴν ἀλλὰ καὶ τὸ ἐναντίον καὶ ἐκκλίνειν ἐπιχειροῦσι τῶν ἐπιδημούντων τὰς συντυχίας ὡς ἂν μὴ καὶ ἄκοντες ἀναγκασθεῖεν ὑποδέξασθαι.
Ἀλλ' οὐχ ὁ δίκαιος οὕτως ἀλλὰ παρὰ τὴν θύραν τῆς σκηνῆς ἐκαθέζετο μεσημβρίας.
Τοῦτο γὰρ ἡ πολλὴ τῆς φιλοξενίας ἐπίτασις καὶ τῆς ἀρετῆς τοῦ δικαίου ἡ ὑπερβολὴ ὅτι καὶ ἐν μεσημβρίᾳ τοῦτο διεπράττετο.
Εἰκότως ἐπειδὴ γὰρ ᾔδει τοὺς ὁδοιπορεῖν ἀναγκαζομένους κατ' ἐκεῖνον τὸν καιρὸν μάλιστα δεομένους πολλῆς τῆς θεραπείας διὰ τοῦτο ὡς ἐπιτήδειον καιρὸν τοῦτον ἐξελέγετο καὶ καθήμενος ἐθήρα τοὺς παριόντας οἰκείαν ἀνάπαυσιν κρίνων τὴν τῶν ὁδιτῶν θεραπείαν καὶ τοὺς ὑπὸ τοῦ καύσωνος φλεγομένους ὑπὸ τὴν σκέπην εἰσάγειν ἐσπούδαζεν οὐ περιεργαζόμενος τοὺς παριόντας οὐδὲ ἐξετάζων εἰ γνώριμοι ἢ ἄγνωστοι εἶεν.
Οὐ φιλοξενίας γὰρ τὸ τὰ τοιαῦτα περιεργάζεσθαι ἀλλὰ τὸ πᾶσι τοῖς παριοῦσι τῆς οἰκείας μεταδιδόναι φιλοφροσύνης.
Καὶ ἐπειδὴ ἥπλωσε τῆς φιλοξενίας τὴν σαγήνην κατηξιώθη καὶ τὸν τῶν ὅλων Δεσπότην ὑποδέξασθαι μετὰ τῶν ἀγγέλων αὐτοῦ.
Διὰ τοῦτο καὶ Παῦλος ἔλεγε Τῆς φιλοξενίας μὴ ἐπιλανθάνεσθε διὰ ταύτης γὰρ ἔλαθόν τινες ξενίσαντες ἀγγέλους τὸν πατριάρχην πάντως αἰνιττόμενος.
Διὰ τοῦτο καὶ ὁ Χριστὸς ἔλεγεν Ὃς ἂν δέξηται ἕνα τούτων τῶν ἐλαχίστων ἐπὶ τῷ ὀνόματί μου ἐμὲ δέχεται.
Ἀκούωμεν ἀγαπητοὶ καὶ ξενίζειν μέλλοντες μηδέποτε περιεργαζώμεθα τίς καὶ πόθεν.
Εἰ γὰρ τοῦτο περιειργάσατο ὁ πατριάρχης ἴσως ἂν διήμαρτεν.
Ἀλλ' ἔγνω φησὶ τῶν παραγενομένων τὴν ἀξίαν.
Πόθεν δῆλον Πῶς δὲ ἂν τοῦτο ποιῶν ἐθαυμάσθη Οὐ γὰρ οὕτω θαυμαστὸν ἦν τὸ τῆς φιλοξενίας αὐτοῦ περιεργασαμένου ὡς νῦν ὅτε ἀγνοῶν τίνες οἱ παραγενόμενοι μετὰ τοσαύτης προθυμίας καὶ τιμῆς πρόσεισι καθάπερ οἰκέτης δεσπόταις μονονουχὶ δεσμὰ διὰ τῶν λόγων αὐτοῖς περιβάλλων καὶ ἱκεσίαν πρὸς αὐτοὺς ποιούμενος ὥστε μὴ ἀνανεῦσαι μηδὲ ζημίᾳ τῇ μεγίστῃ περιβαλεῖν.
Ἤδει γὰρ ὥσπερ ἔπραττε διὰ τοῦτο καὶ μετὰ πολλῆς θερμότητος τὴν ἐντεῦθεν ἐκαρποῦτο περιουσίαν.
Ἀλλ' ἀκούσωμεν αὐτοῦ τοῦ συγγραφέως τῶν ῥημάτων ἵν' εἰδῇς ἐν βαθυτάτῳ γήρᾳ νεάζουσαν προθυμίαν καὶ τὸν γέροντα νεάζοντα καὶ μονονουχὶ περιχαρῆ γινόμενον καὶ νομίζοντα θησαυρὸν εὑρηκέναι τῶν παραγενομένων τὴν παρουσίαν.
Ἀναβλέψας δὲ φησὶ τοῖς ὀφθαλμοῖς εἶδε καὶ ἰδοὺ τρεῖς ἄνδρες εἱστήκεισαν ἐπάνω αὐτοῦ καὶ ἰδὼν προσέδραμεν εἰς συνάντησιν αὐτοῖς ἀπὸ τῆς θύρας τῆς σκηνῆς αὐτοῦ.
Τρέχει καὶ ἵπταται ὁ γέρων εἶδε γὰρ τὴν θήραν καὶ οὐδένα τῆς ἀσθενείας λόγον ποιησάμενος ἐπὶ τὴν ἄγραν ἔδραμε καὶ οὐκ ἐκάλεσεν οἰκέτας οὐκ ἐπέταξε παιδὶ οὐδὲν ῥᾴθυμον ἐπεδείξατο ἀλλὰ δι' ἑαυτοῦ ἔδραμε μονονουχὶ λέγων μέγας θησαυρὸς μεγάλη πραγματεία δι' ἑαυτοῦ ταύτην ὀφείλω ἐμπορεύσασθαι μὴ παραδράμῃ με τὸ τοσοῦτο κέρδος.
Καὶ ταῦτα ἐποίει ὁ δίκαιος ἀνθρώπους ἀγνῶτας ὁδίτας νομίζων ὑποδέχεσθαι.
Μάθωμεν καὶ ζηλώσωμεν τοῦ δικαίου τὴν ἀρετήν.
Ἐὰν γὰρ οὕτω ποιῶμεν εἰκὸς καὶ ἡμᾶς ποτε ἐπιτυχεῖν τοιαύτης θήρας μᾶλλον δὲ καὶ ἀεὶ ἐπιτυγχάνομεν εἰ βουλοίμεθα.
Διὰ γὰρ τοῦτο ὁ φιλάνθρωπος Δεσπότης ἵνα μὴ ὀκνῶμεν πρὸς τὴν τοιαύτην φιλοφροσύνην μηδὲ περιεργαζώμεθα τοὺς παριόντας φησίν Ὃς ἂν δέξηται ἕνα τῶν ἐλαχίστων τούτων ἐν τῷ ἐμῷ ὀνόματι ἐμὲ δέχεται.
Μὴ τοίνυν πρὸς τὴν εὐτέλειαν τοῦ παριόντος ὅρα μηδὲ ἐξευτελίσῃς αὐτὸν ἐκ τῶν ὁρωμένων ἀλλ' ἐννόησον ὅτι τὸν Δεσπότην ὑποδέχῃ τὸν σὸν διὰ τούτου.
Ὅταν γὰρ διὰ τὸ αὐτοῦ ὄνομα τὴν εἰς ἐκεῖνον θεραπείαν ἐπιδείξῃ ὡσανεὶ ἐκεῖνον ὑποδεξάμενος οὕτω λήψῃ τὸν μισθόν.
Κἂν ῥᾴθυμος τοίνυν ᾖ καὶ ἠμελημένος ὁ τῆς παρὰ σοῦ φιλοφροσύνης ἀπολαύων μηδείς σοι λόγος τούτου ἔστω ἀπηρτισμένος γάρ σοι ὁ μισθὸς δοθήσεται διὰ τὴν εἰς τὸν Δεσπότην τιμὴν τοῦτο ποιοῦντι καὶ ζηλοῦντι τοῦ πατριάρχου τούτου τὴν ἀρετήν.
Καὶ ἰδὼν φησὶ προσέδραμεν εἰς συνάντησιν αὐτοῖς ἀπὸ τῆς θύρας τῆς σκηνῆς.
Καλῶς καὶ τὸ Προσέδραμε πρόσκειται ἵνα μάθῃς ὅτι ὡς ἀγνῶτες παρῄεσαν καὶ οὐκ ἂν αὐτόματοι ἦλθον ἐπὶ τὴν σκηνήν.
Διὰ τοῦτο ἵνα μὴ διαφύγῃ αὐτὸν τὸ πνευματικὸν τοῦτο κέρδος ὁ γεγηρακὼς ὁ πεπολιωμένος ὁ ἑκατονταέτης προστρέχει καὶ διὰ τοῦ δρόμου τὴν προθυμίαν ἐπιδείκνυται.
Καὶ θεασάμενος προσεκύνησεν ἐπὶ τὴν γῆν καὶ εἶπε Κύριε εἰ ἄρα εὗρον χάριν ἐναντίον σου μὴ παρέλθῃς τὸν παῖδά σου.
Ληφθήτω δὴ ὕδωρ καὶ νιψάτωσαν τοὺς πόδας ὑμῶν καὶ καταψύξατε ὑπὸ τὸ δένδρον καὶ λήψομαι ἄρτον καὶ φάγεσθε καὶ μετὰ τοῦτο παρελεύσεσθε οὗ εἵνεκεν ἐξεκλίνατε πρὸς τὸν παῖδα ὑμῶν.
Πολλὴ τῶν τοῦ δικαίου ῥημάτων ἡ ὑπερβολή.
Οὐ γὰρ ὅτι ὑπεδέξατο θαῦμα τοσοῦτον τῆς προθυμίας ἀλλ' ὅτι μετὰ τοσαύτης σπουδῆς καὶ οὔτε πρὸς τὴν ἑαυτοῦ ἡλικίαν ἀπιδὼν οὔτε πρὸς τοὺς παριόντας  οὐδὲ νομίσας ἀρκεῖν τὴν διὰ τῶν λόγων μόνον προτροπὴν Προσεκύνησε φησὶν ἐπὶ τὴν γῆν μονονουχὶ καθικετεύων καὶ σφοδρὰν τὴν παράκλησιν προσάγων ἵνα μὴ νομισθῇ ἁπλῶς ἀφοσιώσει προτρέπεσθαι.
Διὰ δὴ τοῦτο καὶ ἡ θεία Γραφὴ δεικνύουσα τοῦ δικαίου τὴν πολλὴν καὶ ἄφατον ἀρετὴν φησί Προσεκύνησεν ἐπὶ τὴν γῆν καὶ διὰ τοῦ σχήματος καὶ διὰ τῶν ῥημάτων πολλὴν τὴν θερμότητα ἐπιδεικνύμενος πολλὴν τὴν ταπεινοφροσύνην μεγίστην τὴν φιλοξενίαν ἄφατον τὴν κηδεμονίαν.
Καὶ προσκυνήσας φησὶν εἶπε Κύριε εἰ ἄρα εὗρον χάριν ἐναντίον σου μὴ παρέλθῃς τὸν παῖδά σου.
Τί ἄν τις κατ' ἀξίαν εἴποι τοῦ δικαίου τούτου ἢ πῶς ἄν τις αὐτὸν μυρίοις στόμασιν ἐγκωμιάσειε Τὸ μὲν γὰρ εἰπεῖν Κύριε τῶν ἐγχωρούντων ἐστί τὸ δὲ λέγειν Εἰ ἄρα εὗρον χάριν ἐναντίον σου τοῦτό ἐστι τὸ παράδοξον.
Χάριν φησὶ δίδως οὐ λαμβάνεις.
Τοιοῦτον γὰρ ἀληθῶς ἡ φιλοξενία μᾶλλον λαμβάνει ἢ δίδωσιν ὁ μετὰ προθυμίας αὐτὴν ἐπιδεικνύμενος.
Ἀλλὰ μηδεὶς τῶν ταῦτα ἀκουόντων ὑποτεμνέσθω τοῦ δικαίου τὴν ἀρετὴν καὶ νομιζέτω ὅτι εἰδὼς τίνες οἱ παραγεγονότες ταῦτα ἐφθέγγετο.
Οὐδὲ γὰρ ἂν καθὼς καὶ πολλάκις εἴρηται μέγα τι τοῦτο ἦν εἰ εἰδὼς ταῦτα ἔλεγεν ἀλλὰ τὸ θαυμαστὸν καὶ παράδοξον τοῦτό ἐστιν ὅτι ὡς ἀνθρώποις προσφερόμενος τοιαῦτα ἐφθέγγετο ῥήματα.
Μὴ θαυμάσῃς δὲ εἰ τριῶν ὄντων τῶν ὑποδεχομένων ὡς πρὸς ἕνα προτεινόμενος ὁ δίκαιος λέγει Κύριε.
Ἴσως γὰρ ἐπιδοξότερός τις τῶν ἐλθόντων ἐφάνη πρὸς ὃν ποιεῖται καὶ τὴν παράκλησιν.
Εἶτα προϊὼν κοινοποιεῖ τὸν λόγον καί φησι Ληφθήτω δὴ ὕδωρ καὶ νιψάτωσαν τοὺς πόδας ὑμῶν καὶ πάλιν Καταψύξατε ὑπὸ τὸ δένδρον καὶ φάγεσθε ἄρτον καὶ μετὰ τοῦτο παρελεύσεσθε οὗ εἵνεκεν ἐξεκλίνατε πρὸς τὸν παῖδα ὑμῶν.
Ὁρᾷς πῶς οὐκ εἰδὼς τίνες εἰσὶ καθάπερ ἀνθρώποις διαλεγόμενος παριοῦσιν οὕτω κοινὴν πρὸς αὐτοὺς ποιεῖται τὴν προτροπὴν καὶ ἅπαξ καὶ δεύτερον παῖδα ἑαυτὸν καλῶν Καὶ ὅρα πῶς προλέγει τῆς τραπέζης αὐτοῦ τὴν εὐτέλειαν μᾶλλον δὲ τὴν πολυτέλειαν.
Ληφθήτω δὴ ὕδωρ φησὶ καὶ νιψάτωσαν τοὺς πόδας ὑμῶν καὶ καταψύξατε ὑπὸ τὸ δένδρον.
Ἐπειδὴ γὰρ φησὶ κεκμήκατε καὶ πολὺν τὸν καύσωνα ὑπεμείνατε διὰ τοῦτο ἀξιῶ μὴ παρελθεῖν τὸν παῖδα ὑμῶν.
Μὴ γὰρ μέγα τί ἐστι τὸ παρ' ἐμοῦ γινόμενον Ὕδωρ ἔχω παρασχεῖν μόνον ὑπὲρ τοῦ νιψαμένους ὑπὸ τὸ δένδρον τὸν πολὺν ὑμᾶς κάματον ἀποθέσθαι.
Εἶτα καὶ τῆς τραπέζης λέγει τὴν ἰδέαν.
Μὴ νομίσητε πολυτελές τι παραθήσειν ὑμῖν ἢ καρυκευμάτων ποικιλίαν ἢ ὄψων διαφοράν ἄρτον φάγεσθε καὶ οὕτω Παρελεύσεσθε οὗ εἵνεκεν ἐξεκλίνατε πρὸς τὸν παῖδα ὑμῶν.
Εἶδες πῶς διαφόροις κέχρηται τρόποις βουλόμενος δυσωπῆσαι τοὺς παριόντας καὶ διὰ τοῦ σχήματος καὶ διὰ τῶν ῥημάτων καὶ διὰ πάντων ἐπισπάσασθαι αὐτοὺς θέλων Πρῶτον μὲν γὰρ φησὶ προσεκύνησεν εἶτα κυρίους καλεῖ καὶ ἑαυτὸν παῖδα εἶτα λέγει τὸ μέλλον ὑπ' αὐτοῦ γενέσθαι εἰς αὐτοὺς ἐξευτελίζων καὶ δεικνὺς οὐδὲν μέγα ὄν.
Ὕδωρ γὰρ φησὶ τὸ πᾶσιν ἀνειμένον ἔχω παρασχεῖν εἰς τοὺς πόδας ὑμῶν καὶ ἄρτον καὶ τὴν ἀπὸ τῆς δρυὸς σκέπην.
Μὴ δὴ ἐξευτελίσητέ μου τὴν σκηνὴν μὴ ὑπερίδητέ μου τὸ γῆρας μὴ ἀνανεύσητε πρὸς τὴν ἐμὴν παράκλησιν.
Οἶδα ὅσην ὑπεμείνατε ταλαιπωρίαν στοχάζομαι τοῦ καύσωνος τὴν φλόγα διὰ τοῦτο ἀνεθῆναι μικρὸν ὑμᾶς βούλομαι.
Ποῖος πατὴρ φιλόστοργος πρὸς παῖδα τοσαύτην ἂν ἐπεδείξατο φιλοφροσύνην ὅσην οὗτος πρὸς τοὺς ἀγνῶτας καὶ ξένους καὶ οὐδαμόθεν αὐτῷ τέως γνωρίμους Ἀλλ' ἐπειδὴ μετὰ σπουδῆς προσῆλθε καὶ πολλοῦ τοῦ τόνου ἐπέτυχε τῆς ἄγρας καὶ τὴν θήραν εἴσω τῶν δικτύων λαβεῖν ἠδυνήθη.
Καὶ εἶπαν φησὶν Οὕτω ποιήσομεν καθὰ εἴρηκας.
Ἀνεζωπύρησεν ὁ πρεσβύτης.
Ἐν χερσὶ φησὶν ἔχω τὸν θησαυρὸν τοῦ πλούτου ἐπελαβόμην ἐπελαθόμην λοιπὸν τοῦ γήρως.
Καὶ ὅρα αὐτὸν πάνυ γαννύμενον τῷ πράγματι καὶ μονονουχὶ σκιρτῶντα καὶ καθάπερ τὰ μυρία ἀγαθὰ ἐν ταῖς χερσὶν ἐπιφερόμενον οὕτως ἡδόμενον.
Καὶ ἔσπευσεν Ἀβραὰμ φησὶν ἐπὶ τὴν σκηνήν.
Ὥσπερ ἡνίκα ἐπὶ τὴν θήραν αὐτῶν ἐπείγετο ἐμήνυσεν αὐτοῦ τὸν τόνον καὶ τὴν προθυμίαν ἡ θεία Γραφὴ εἰποῦσα Προσέδραμεν εἰς συνάντησιν αὐτοῖς οὕτω καὶ νῦν ἐπειδὴ εἶδε τοὺς ἄνδρας καὶ κατώρθωσεν ὅπερ ἐπεθύμει οὐδὲ οὕτως ἵστησι τὴν προθυμίαν ἀλλὰ θερμότερον πάλιν ἐπιδείκνυσι τὸν ἔρωτα οὐδὲ ἐπειδὴ ἐν ἀσφαλείᾳ γέγονε λοιπὸν ῥᾳθυμότερος κατέστη.
Ὅπερ πολλάκις ἡμεῖς ὑπομένομεν καὶ παρὰ μὲν τὴν ἀρχὴν ἐνίοτε πολλὴν ἐπιδεικνύμεθα τὴν σπουδήν ἐπειδὰν δὲ τοῦ πράγματος ἐντὸς γενώμεθα οὐ τὸν ἴσον πόνον εἰσφέρομεν.
Ἀλλ' οὐχ ὁ δίκαιος οὕτως ἀλλὰ τί Πάλιν σπεύδει καὶ ἐπείγεται καὶ τρέχει ὁ γεγηρακὼς ἐπὶ τὴν σκηνὴν πρὸς Σάῤῥαν Καὶ εἶπεν αὐτῇ Σπεῦσον καὶ φύρασον τρία μέτρα σεμιδάλεως.
Σκόπει πῶς καὶ τὴν Σάῤῥαν κοινωνὸν λαμβάνει τῆς θήρας καὶ πῶς αὐτὴν ἐξεπαίδευσε ζηλοῦν αὐτοῦ τὴν ἀρετήν.
Καὶ γὰρ κἀκείνην παρορμᾷ μὴ ῥᾳθύμως τῇ χρείᾳ προσελθεῖν ἀλλὰ Σπεῦσον φησί.
Τῆς μεγάλης ἐπετύχομεν πραγματείας μὴ ἀπολέσωμεν τὸν θησαυρὸν ἀλλὰ Σπεῦσον καὶ φύρασον τρία μέτρα σεμιδάλεως.
Ἐπειδὴ γὰρ ᾔδει τοῦ κατορθώματος τὸ μέγεθος ἐβούλετο κοινωνὸν τῶν μισθῶν λαμβάνειν καὶ τῶν ἀντιδόσεων καὶ τὴν τοῦ βίου γενομένην αὐτῷ κοινωνόν.
Διὰ τί γὰρ εἰπέ μοι οὐδενὶ τῶν παιδισκῶν τοῦτο ἐπέταξεν ἀλλὰ τῇ γυναικὶ τῇ προβεβηκυίᾳ ἐννενήκοντα γὰρ ἐτῶν ἐτύγχανεν οὖσα.
Καὶ οὐκ ἀνανεύει ἡ Σάῤῥα πρὸς τὸ ἐπίταγμα ἀλλὰ τὴν ἴσην καὶ αὐτὴ προθυμίαν εἰσφέρει.
Ἀκουέτωσαν ἄνδρες ἀκουέτωσαν γυναῖκες ἄνδρες μὲν οὖν ἵνα οὕτω τὰς ἑαυτῶν συνοίκους ἐκπαιδεύωσιν ἐπειδὰν πνευματικόν τι κέρδος παρεμπέσῃ μὴ διὰ τῶν οἰκετῶν τοῦτο πληροῦν ἀλλὰ δι' ἑαυτῶν ἅπαντα διαπράττεσθαι γυναῖκες δὲ ἵνα σπεύδωσι κοινωνεῖν τοῖς ἀνδράσι τῶν τοιούτων κατορθωμάτων καὶ μὴ ἐπαισχύνωνται τὴν φιλοξενίαν καὶ τὴν εἰς τούτους θεραπείαν ἀλλὰ μιμείσθωσαν τὴν Σάῤῥαν τὴν πρεσβῦτιν τὴν ἐν ἡλικίᾳ τοιαύτῃ πονεῖν καταδεχομένην καὶ τὰ τῶν παιδισκῶν ἔργα ἐπιτελεῖν.
Ἀλλ' οἶδα ὅτι οὐδεὶς ἀνέξεται τῶν παρ' ἡμῶν λεγομένων.
Νῦν γὰρ ἡμῖν ἀπ' ἐναντίας ἐκείνῃ πάντες βαδίζειν ἐπείγονται καὶ πολλὴ ἡ βλακεία ταῖς γυναιξὶ καὶ ἡ σπουδὴ πρὸς τὸν κόσμον τῶν ἱματίων περὶ τὰ χρυσία καὶ τὰ περιδέῤῥαια καὶ τὸν ἔξωθεν καλλωπισμὸν καὶ τῆς ψυχῆς οὐδεμία πρόνοια.
Καὶ οὐδὲ Παῦλος αὐτῶν καθικνεῖται βοῶν καὶ λέγων Μὴ ἐν πλέγμασιν ἢ χρυσῷ ἢ μαργαρίταις ἢ ἱματισμῷ πολυτελεῖ.
Ὅρα τὴν οὐρανομήκη ταύτην ψυχὴν πῶς οὐκ ἐνόμισεν αἰσχρὸν αὐτῷ εἶναι μέχρι τούτου τὸν λόγον ποιήσασθαι καὶ ἐπὶ ἐμπλεγμάτων παραινέσαι.
Εἰκότως πᾶσα γὰρ αὐτῷ ἡ σπουδὴ περὶ τὴν τῆς ψυχῆς ἐπιμέλειαν ἦν.
Ἐπεὶ οὖν οἶδεν ὅτι ταῦτα μάλιστα τῆς ψυχῆς τὸν ὄλεθρον ἐργάζεται διὰ τοῦτο οὐδὲν παρῃτήσατο τῶν προσηκόντων εἰς διδασκαλίαν ταῖς ταῦτα νοσούσαις ἀλλά φησιν εἰ βούλει κοσμεῖσθαι τὸν ἀληθῆ κοσμοῦ κόσμον ὃν πρέπει γυναιξὶν εὐσεβέσι τοῖς ἀγαθοῖς ἔργοις κοσμοῦ.
Οὗτος τῆς ψυχῆς ὁ κόσμος οὗτος οὐδεμίαν παρὰ τῶν ἔξωθεν κατάγνωσιν δέχεται τοῦτον οὐδεὶς ἀποσυλῆσαι δυνήσεται οὗτος ἀνάλωτος μένει διηνεκῶς.
Ἀπὸ γὰρ τοῦ κόσμου τούτου τοῦ ἔξωθεν μυρία τίκτεται κακά καὶ οὔπω λέγω τὴν τῆς ψυχῆς λύμην τὴν ἐντεῦθεν φυομένην ἀλαζονείαν τὴν ὑπεροψίαν τὴν κατὰ τῶν πλησίον τοῦ φρονήματος τὴν ἀπόνοιαν τῆς ψυχῆς τὴν διαφθορὰν τῶν ἡδονῶν τῶν ἀτόπων τὸν ἐσμόν ἀλλ' ὅτι καὶ ἁλωτὸς ὁ κόσμος οὗτος καὶ οἰκετῶν κακουργίαις καὶ λῃστῶν ἐφόδῳ καὶ συκοφαντῶν ἐπιβουλαῖς καὶ μυρία ἄν τις εὕροι ἐντεῦθεν φυόμενα κακὰ καὶ ἀηδίας διηνεκεῖς.
Ἀλλ' οὐχ ἡ Σάῤῥα τοιαύτη ἀλλὰ τὸν ἀληθῆ κόσμον ἐκέκτητο δι' ὃ καὶ ἀξία τοῦ πατριάρχου ἦν καὶ καθάπερ ἐκεῖνος ἔσπευσε καὶ ἐπὶ τὴν σκηνὴν ἔδραμεν οὕτω καὶ ἐκείνη μετὰ σπουδῆς τὸ ἐπιταχθὲν ἐπλήρου καὶ ἐφύρα τρία μέτρα σεμιδάλεως.
Ἐπειδὴ γὰρ τρεῖς ἦσαν οἱ παραγεγονότες τρία μέτρα ἐκέλευσε φυραθῆναι ὥστε θᾶττον φθάσαι τοὺς ἄρτους.
Καὶ τοῦτο διαταξάμενος εἰς τὰς βοῦς πάλιν αὐτὸς ἔδραμεν.
Ὢ γέροντος νεότης ὢ ψυχῆς τόνος τρέχει ἐπὶ τὰς βοῦς καὶ οὐκ ἀφίησί τινα τῶν οἰκετῶν ἀπελθεῖν διὰ πάντων δεικνὺς τοῖς παραγεγονόσιν ὅσης ἡδονῆς ἐπληρώθη καὶ ὅπως μέγα τι ἡγεῖται τὴν αὐτῶν παρουσίαν καὶ ὅτι θησαυρὸν εἶναι τὸ πρᾶγμα νομίζει.
Καὶ ἔλαβε φησὶ μοσχάριον ἁπαλὸν καὶ καλόν.
Αὐτὸς δι' ἑαυτοῦ τὴν ἐκλογὴν ἐποιήσατο καὶ τὸ κάλλιστον τῶν ὄντων λαβὼν δίδωσι τῷ παιδὶ κἀκεῖνον κατεπείγων μὴ μελλῆσαι ἀλλὰ πολλὴν τὴν σπουδὴν ἐπιδείξασθαι.
Σκόπει πῶς πάντα μετὰ τάχους μετὰ προθυμίας ζεούσης μετὰ ἱλαρότητος μετὰ χαρᾶς μετὰ πολλῆς τῆς θυμηδίας γίνεται.
Καὶ ἐτάχυνεν ὁ παῖς τοῦτο ποιῆσαι φησί.
Καὶ οὐδὲ οὕτως ἠρέμει ὁ γέρων ἀλλὰ πάλιν ἐν τάξει ὑπηρέτου ἵσταται.
Καὶ λαβὼν βούτυρον καὶ γάλα καὶ τὸ μοσχάριον ὃ ἐποίησε παρέθηκεν αὐτοῖς.
Αὐτὸς δι' ἑαυτοῦ πάντα ποιεῖ καὶ παρατίθησι.
Καὶ οὐδὲ ἄξιον ἑαυτὸν ἐνόμισε τοῦ συγκαθεσθῆναι αὐτοῖς ἀλλ' ἐκείνων ἐσθιόντων παρειστήκει αὐτὸς ὑπὸ τὸ δένδρον.
Ὢ φιλοξενίας μέγεθος ὢ ταπεινοφροσύνης ὑπερβολὴ ὢ φιλοθέου γνώμης ἐπίτασις παρειστήκει ὁ ἑκατονταέτης οὗτος ἄνθρωπος ἐσθιόντων αὐτῶν.
Ἐμοὶ δοκεῖ ὑπὸ τοῦ πόθου πολλοῦ καὶ τῆς προθυμίας καὶ τῆς ἀσθενείας ἀνώτερον αὐτὸν τότε γεγενῆσθαι καὶ ἰσχύν τινα προσλαβεῖν.
Εἴωθε γὰρ πολλάκις ἡ τῆς ψυχῆς προθυμία ἐπειδὰν ἐῤῥωμένη ᾖ νικᾷν τοῦ σώματος τὴν ἀσθένειαν.
Εἱστήκει τοίνυν ὁ πατριάρχης καθάπερ οἰκέτης μεγίστην τιμὴν ταύτην ἡγούμενος τοῦ καταξιωθῆναι ὑπηρετήσασθαι τοῖς παροῦσι καὶ τὸν ἀπὸ τῆς ὁδοιπορίας κάματον αὐτῶν παραμυθήσασθαι.
Εἶδες ὅση τοῦ δικαίου ἡ φιλοξενία Μὴ γὰρ δὴ τοῦτο σκόπει ὅτι ἄρτους παρέθηκε καὶ τὸ μοσχάριον ἀλλ' ἐκεῖνο λογίζου μεθ' ὅσης τιμῆς μεθ' ὅσης ταπεινοφροσύνης τὰ τῆς φιλοξενίας ἐπεδείκνυτο οὐ καθάπερ οἱ πολλοὶ κἂν ποιήσωσί ποτέ τι τοιοῦτον μέγα φρονοῦσι κατὰ τῶν ὑποδεχθέντων καὶ πολλάκις καὶ ὑπερορῶσιν αὐτῶν διὰ τὴν φθάσασαν εἰς αὐτοὺς θεραπείαν.
Τοῦτο δὲ ὅμοιόν ἐστι τῷ τινα πλοῦτον συναγαγόντα καὶ περιφέροντα ἐκ τῶν χειρῶν ἅπαντα ῥῖψαι τὰ συλλεγέντα.
Ὁ γὰρ μετὰ ἀπονοίας τι ἐργαζόμενος καὶ οὕτω ποιῶν ὡς παρέχων μᾶλλον ἢ λαμβάνων οὐκ οἶδεν ὃ διαπράττεται διὰ τοῦτο ἀπόλλυσι καὶ τὸν ἐκ τούτου μισθόν.
Ἀλλ' ὁ δὲ δίκαιος οὗτος εἰδὼς ὅπερ εἰργάζετο διὰ τῶν γινομένων ἁπάντων ἐδείκνυ τῆς ψυχῆς τὴν προθυμίαν.
Καὶ ἐπειδὴ μετὰ δαψιλείας καὶ πολλῆς τῆς ἱλαρότητος ἔσπειρε τὴν φιλοξενίαν παραχρῆμα δαψιλεῖ τῇ χειρὶ τὰ δράγματα ἐδέχετο.
Ἐπειδὴ γὰρ ἅπαντα τὰ παρ' ἑαυτοῦ ἐπλήρωσε καὶ οὐδὲν ἐγκατέλιπεν ἀλλὰ τέλος ἔλαβε τὰ τῆς φιλοξενίας καὶ ἐδείχθη τοῦ δικαίου ἡ ἀρετή τότε λοιπὸν ἵνα μάθῃ ὁ δίκαιος οἵων ἐπέτυχε καὶ ὅσον αὐτῷ τῶν ἀγαθῶν αἰτία γεγένηται ἡ τῆς φιλοξενίας ὑπόθεσις ἐκκαλύπτει ἑαυτὸν ὁ παραγεγονὼς καὶ κατὰ μικρὸν ὑποδείκνυσι τῷ δικαίῳ τῆς οἰκείας δυνάμεως τὸ μέγεθος.
Ἰδὼν γὰρ αὐτὸν παρεστῶτα παρὰ τὴν δρῦν καὶ διὰ τῆς στάσεως τὴν πολλὴν τιμὴν καὶ τὴν θεραπείαν ἐπιδεικνύμενον φησὶ πρὸς αὐτόν Ποῦ Σάῤῥα ἡ γυνή σου Εὐθέως διὰ τῆς ἐρωτήσεως παρῄνιξεν αὐτῷ δεικνὺς ὡς οὐχ ὁ τυχών ἐστιν ὁ παραγεγονὼς εἴ γε καὶ τῆς γυναικὸς αὐτοῦ τὴν προσηγορίαν ἠπίστατο.
Ὁ δέ φησιν Ἰδοὺ ἐν τῇ σκηνῇ.
Καὶ ἐπεὶ ἔμελλε λοιπὸν ὡς Θεὸς ὑπισχνεῖσθαι αὐτῷ τὰ ὑπὲρ φύσιν διὰ τοῦτο καὶ τῷ εἰπεῖν τὴν προσηγορίαν τῆς Σάῤῥας ἐσήμανεν ὅτι ὑπὲρ ἄνθρωπόν ἐστιν ὁ εἰς τὴν σκηνὴν αὐτοῦ καταχθείς.
Ἐπαναστρέφων γὰρ φησὶν ἥξω πρὸς σὲ κατὰ τὸν καιρὸν τοῦτον εἰς ὥρας καὶ ἕξει υἱὸν Σάῤῥα ἡ γυνή σου Ἰδοὺ τῆς φιλοξενίας οἱ καρποὶ ἰδοὺ τῆς προθυμίας τῆς ἐπιτεταμένης ὁ μισθὸς ἰδοὺ τῶν καμάτων τῆς Σάῤῥας αἱ ἀμοιβαί.
Ἐκείνη δὲ φησὶν ἤκουσε παρὰ τὴν θύραν τῆς σκηνῆς ἑστῶσα ὄπισθεν.
Καὶ τοῦτο ἀκούσασα ἐγέλασε καθ' ἑαυτὴν λέγουσα Οὔπω μέν μοι γέγονεν ἕως τοῦ νῦν ὁ δὲ κύριός μου πρεσβύτερος.
Καὶ ἵνα ἀπολογήσηται ἡ θεία Γραφὴ ὑπὲρ τῆς Σάῤῥας προλαβοῦσα ἐπεσημήνατο ὅτι Ἀβραὰμ δὲ καὶ Σάῤῥα προβεβηκότες ἦσαν ἐν ταῖς ἡμέραις αὐτῶν.
Καὶ οὐδὲ μέχρι τούτου ἔστη ἀλλά φησιν Ἐξέλιπε δὲ Σάῤῥᾳ γίνεσθαι τὰ γυναικεῖα.
Ἐξηραμμένη ἦν φησὶν ἡ πηγὴ τετύφλωτο ὁ ὀφθαλμὸς αὐτὸ τὸ ἐργαστήριον ἦν πεπηρωμένον.
Δι' ὃ ἀφορῶσα πρὸς ταῦτα ἡ Σάῤῥα καθ' ἑαυτὴν ἐλογίζετο τήν τε ἑαυτῆς ἡλικίαν τό τε γῆρας τοῦ πατριάρχου.
Ἀλλ' ἐκείνης κατὰ τὴν σκηνὴν ταῦτα λογιζομένης ὁ τὰ ἀπόῤῥητα τῆς διανοίας ἐπιστάμενος δεῖξαι βουλόμενος καὶ τῆς οἰκείας δυνάμεως τὴν ὑπερβολὴν καὶ ὅτι οὐδὲν αὐτὸν λανθάνει τῶν ἀποῤῥήτων φησὶ πρὸς τὸν Ἀβραάμ Τί ὅτι ἐγέλασε Σάῤῥα ἐν ἑαυτῇ λέγουσα Ἆρά γε ἀληθῶς τέξομαι ἐγὼ δὲ γεγήρακα.
Ταῦτα γὰρ ἐκείνη ἐν ἑαυτῇ ἐλογίζετο.
Μὴ ἀδυνατεῖ φησὶ παρὰ τῷ Θεῷ ῥῆμα Ἰδοὺ φανερῶς ἑαυτὸν ἐξεκάλυψεν.
Οὐκ ἴστε φησὶν ὅτι τῆς φύσεως ὢν Δεσπότης πάντα δύναμαι ἅπερ ἂν βουληθῶ καὶ τὴν νεκρωθεῖσαν μήτραν ζωογονῆσαι καὶ ἐπιτηδείαν κατασκευάσαι Μὴ ἀδυνατεῖ φησὶν ἀδύνατόν τι τῷ Θεῷ Οὐχὶ πάντα ποιῶ καὶ μετασκευάζω οὐχὶ ζωῆς καὶ θανάτου ἐξουσίαν ἔχω Μὴ ἀδυνατεῖ παρὰ τῷ Θεῷ πᾶν ῥῆμα Οὐ φθάσας ὑπεσχόμην δὴ τοῦτο Μὴ ἐγχωρεῖ τὸ παρ' ἐμοῦ ῥηθὲν μὴ εἰς ἔργον ἐλθεῖν Ἄκουε τοίνυν ὅτι Εἰς τὸν καιρὸν τοῦτον ἀναστρέψω πρὸς σὲ εἰς ὥρας καὶ ἔσται τῇ Σάῤῥᾳ υἱός.
Ἐπειδὰν φησὶν ἀναστρέψω κατὰ τὸν καιρὸν τοῦτον τότε γνώσεται διὰ τῶν πραγμάτων ἡ Σάῤῥα ὅτι οὔτε τὸ γῆρας αὐτῆς κώλυμα γενήσεται οὔτε ἡ στείρωσις ἀλλὰ τὸ ῥῆμα τὸ ἐμὸν ἀπαράβατον ἔσται καὶ ὁ τόκος αὐτὴν διδάξει τῶν παρ' ἐμοῦ ῥηθέντων τὴν δύναμιν.
Εἶτα ἐκείνη ἀκούσασα ὅτι οὔτε τὰ ἐν τῇ διανοίᾳ αὐτῆς κινηθέντα ἔλαθε τὸν παρόντα Ἠρνήσατο λέγουσα Οὐκ ἐγέλασα.
Ὁ γὰρ φόβος κατέσεισεν αὐτῆς τὴν διάνοιαν.
Διὰ τοῦτο τῇ ἀσθενείᾳ αὐτῆς ἡ Γραφὴ τὸ πᾶν λογιζομένη φησὶν Ἐφοβήθη γάρ.
Ἀλλ' ὁ πατριάρχης φησὶ πρὸς αὐτὴν Οὐχὶ ἀλλὰ ἐγέλασας.
Μὴ νομίσῃς φησὶν εἰ καὶ ἐν διανοίᾳ ταῦτα ἐβουλεύσω καὶ κατὰ τὸ λεληθὸς γέλωτα ἐποιήσω ὅτι τοῦ παραγενομένου τὴν δύναμιν λαθεῖν εἶχες.
Μὴ τοίνυν ἀρνοῦ τὸ γεγονὸς μηδὲ προσθήκην ἐργάζου τῷ ἁμαρτήματι.
Μεγάλα γὰρ ἡμᾶς σήμερον διαδέξεται ἀγαθὰ τῆς φιλοξενίας ἡμῖν τούτων πάντων αἰτίας γινομένης.
Τοῦτον ἅπαντες μιμησώμεθα καὶ πολλὴν περὶ τὴν φιλοξενίαν τὴν σπουδὴν ποιώμεθα οὐχ ἵνα τῶν ἐπικήρων τούτων καὶ φθειρομένων λάβωμεν τὴν ἀντίδοσιν μόνον ἀλλ' ἵνα καὶ τῶν ἀθανάτων ἀγαθῶν τὴν ἀπόλαυσιν ἑαυτοῖς ἀποθώμεθα.
Ἐὰν γὰρ τοῦτο ποιῶμεν ὑποδεξόμεθα καὶ ἡμεῖς ἐνταῦθα τὸν Χριστὸν καὶ ὑποδέξεται ἡμᾶς καὶ αὐτὸς ἐν ταῖς μοναῖς ἐκείναις ταῖς ἡτοιμασμέναις τοῖς ἀγαπῶσιν αὐτὸν καὶ ἀκουσόμεθα παρ' αὐτοῦ Δεῦτε οἱ εὐλογημένοι τοῦ Πατρός μου κληρονομήσατε τὴν ἡτοιμασμένην ὑμῖν βασιλείαν ἀπὸ καταβολῆς κόσμου.
Τίνος ἕνεκεν καὶ διὰ τί Ἐπείνασα γὰρ καὶ ἐδώκατέ μοι φαγεῖν ἐδίψησα καὶ ἐποτίσατέ με ξένος ἤμην καὶ συνηγάγετέ με ἐν φυλακῇ καὶ ἐπεσκέψασθέ με.
Τί τούτων ἀνεπαχθέστερον Μὴ γὰρ ἐπέταξεν ἡμῖν περιεργάζεσθαι καὶ πολυπραγμονεῖν τοὺς παρ' ἡμῶν μέλλοντας θεραπεύεσθαι Σὺ τὸ σαυτοῦ φησὶν ἐπίδειξαι κἂν εὐτελὴς ᾖ κἂν ἀπεῤῥιμμένος κατὰ τὸ φαινόμενον τὰ γὰρ εἰς τούτους γινόμενα ἐγὼ οἰκειοῦμαι.
Διὰ τοῦτο προσέθηκεν Ἐφ' ὅσον ἐποιήσατε ἑνὶ τῶν ἀδελφῶν μου τῶν ἐλαχίστων ἐμοὶ ἐποιήσατε.
Μὴ τοίνυν τοῦ ἀπὸ τῆς φιλοξενίας τοσούτου κέρδους ἐπιγενομένου καταφρονήσωμεν ἀλλὰ καθ' ἑκάστην ἡμέραν ἐμπορεύεσθαι τὴν καλὴν ταύτην ἐμπορίαν σπουδάζωμεν εἰδότες ὅτι ὁ Δεσπότης ὁ ἡμέτερος προθυμίας δαψίλειαν οὐ βρωμάτων ὄγκον ἀπαιτεῖ οὐ τράπεζαν πολυτελῆ ἀλλὰ γνώμην ἱλαρὰν οὐ θεραπείαν ἁπλῶς τὴν διὰ τῶν ῥημάτων μόνον ἀλλὰ καὶ τὴν ἀπὸ καρδίας καὶ εἰλικρινοῦς διανοίας ἀγάπην.
Διὰ τοῦτο καί τις σοφὸς ἔλεγε Κρεῖσσον λόγος ἢ δόσις.
Πολλάκις γὰρ λόγου θεραπεία πλέον τῆς δόσεως ἀνεκτήσατο τὸν δεόμενον.
Ταῦτα οὖν εἰδότες μηδέποτε δυσχεραίνωμεν πρὸς τοὺς προσιόντας ἀλλ' ἂν μὲν δυνηθῶμεν παραμυθεῖσθαι αὐτῶν τὴν πενίαν τοῦτο ποιῶμεν μετὰ χαρᾶς καὶ πολλῆς τῆς εὐφροσύνης οὐχ ὡς παρέχοντες ἀλλ' ὡς τὰ μέγιστα κερδαίνοντες εἰ δὲ μὴ δυνάμεθα μὴ τραχυνώμεθα πρὸς αὐτούς ἀλλὰ κἂν τὴν διὰ τοῦ λόγου θεραπείαν παρέχωμεν καὶ μετὰ ἐπιεικείας αὐτοῖς ἀποκρινώμεθα.
Τίνος γὰρ ἕνεκεν τραχέως αὐτῷ προσφέρῃ Μὴ γὰρ ἀναγκάζει μὴ γὰρ βιάζεται Ἀξιοῖ ἱκετεύει παρακαλεῖ ὁ δὲ ταῦτα ποιῶν οὐχ ὕβρεως ἄξιος.
Τί λέγω ἀξιοῖ καὶ παρακαλεῖ Μυρία ἐπεύχεται καὶ πάντα ταῦτα ποιεῖ ὑπὲρ ἑνὸς ὀβολοῦ καὶ οὐδὲ τοῦτον προϊέμεθα.
Καὶ ποίας ἂν τύχοιμεν συγγνώμης ποίαν δὲ σχοίημεν ἀπολογίαν αὐτοὶ μὲν οὕτω καθ' ἑκάστην ἡμέραν δαψιλῆ τράπεζαν παρατιθέμενοι καὶ πολλάκις τὴν χρείαν ὑπερβαίνοντες ἐκείνοις δὲ μηδὲ τοῦ τυχόντος μεταδιδόντες καὶ ταῦτα μυρία ἀγαθὰ διὰ τούτου κομιζόμενοι Ἀλλ' ὢ τῆς πολλῆς ῥᾳθυμίας Οἷα γὰρ ἀπ' αὐτῆς ζημιούμεθα καὶ ὅσον κέρδος ἐκ τῶν ἡμετέρων χειρῶν προϊέμεθα Καὶ τὴν ὑπόθεσιν τῆς σωτηρίας ἡμῶν τὴν παρὰ τοῦ Θεοῦ ἡμῖν παρασχεθεῖσαν ἀποπεμπόμεθα οὔτε ἐννοοῦμεν οὔτε μὴν λογιζόμεθα οὔτε τῶν διδομένων τὸ εὐτελὲς οὔτε τὴν ὑπὲρ τῶν τοιούτων ἀμοιβῶν ὑπερβολὴν ἀλλὰ πάντα τοῖς κιβωτίοις ἐναποκλείομεν καὶ τὸ μὲν χρυσίον ὑπὸ τοῦ ἰοῦ δαπανᾶσθαι συγχωροῦμεν μᾶλλον δὲ ταῖς τῶν κλεπτῶν χερσὶ προτίθεμεν τὰ δὲ ἱμάτια τὰ ποικίλα ὑπὸ τοῦ σητὸς ἀναλίσκεσθαι ἀφίεμεν καὶ οὐκ ἀνεχόμεθα τὰ ἁπλῶς κείμενα δεόντως οἰκονομεῖσθαι ἵνα πάλιν ἡμῖν διαφυλάττηται καὶ διὰ τούτων τῶν ἀποῤῥήτων ἀγαθῶν ἀξιωθῆναι δυνηθῶμεν ὧν γένοιτο πάντας ἡμᾶς ἐπιτυχεῖν χάριτι καὶ φιλανθρωπίᾳ τοῦ Κυρίου ἡμῶν Ἰησοῦ Χριστοῦ μεθ' οὗ τῷ Πατρὶ ἅμα τῷ ἁγίῳ Πνεύματι δόξα κράτος τιμὴ νῦν καὶ ἀεὶ εἰς τοὺς αἰῶνας τῶν αἰώνων.
Ἐμάθομεν ἐκ τῶν χθὲς ἀνεγνωσμένων ἀγαπητοὶ τὴν ὑπερβολὴν τῆς τοῦ δικαίου φιλοξενίας φέρε δὴ καὶ σήμερον τὰ ἑξῆς ἐπελθόντες πάλιν καταμάθωμεν τοῦ πατριάρχου τὸ φιλόστοργον καὶ συμπαθές.
Ἑκάστην γὰρ τῶν ἀρετῶν μεθ' ὑπερβολῆς ὁ δίκαιος οὗτος ἐκέκτητο.
Οὐδὲ γὰρ μόνον φιλόστοργος οὐδὲ φιλόξενος ἦν καὶ συμπαθὴς ἀλλὰ καὶ τὰς ἄλλας ἀρετὰς ἁπάσας μετὰ δαψιλείας ἐπεδείκνυτο.
Ἄν τε γὰρ ὑπομονὴν δέῃ ἐπιδείξασθαι εὑρήσεις αὐτὸν εἰς αὐτὴν τὴν ἄκραν κορυφὴν ἀναβεβηκότα ἄν τε ταπεινοφροσύνην ὄψει πάλιν καὶ ἐνταῦθα οὐδενὶ παραχωροῦντα ἀλλὰ πάντας ὑπερακοντίζοντα κἂν πίστιν ἐπιδείξασθαι δέῃ καὶ ἐν τούτῳ πάλιν μᾶλλον εὑρεθήσεται τῶν ἄλλων ἁπάντων εὐδοκιμῶν.
Καθάπερ γὰρ εἰκών τις ἔμψυχός ἐστιν ἡ τούτου ψυχὴ τὰ διάφορα τῆς ἀρετῆς χρώματα ἐν ἑαυτῇ δεικνύουσα.
Ποία οὖν ἡμῖν ὑπολείπεται λοιπὸν ἀπολογία ὅταν ἑνὸς ἀνθρώπου πάσας τὰς ἀρετὰς ἐν ἑαυτῷ περιφέροντος ἡμεῖς οὕτως ἔρημοι τυγχάνωμεν ὡς μηδεμίαν ἀρετὴν βούλεσθαι κατορθοῦν Ὅτι γὰρ οὐ παρὰ τὸ μὴ δύνασθαι ἀλλὰ παρὰ τὸ μὴ βούλεσθαι ἔρημοι πάντων ἐσμὲν τῶν ἀγαθῶν σαφὴς ἀπόδειξις τὸ πολλοὺς τῶν ὁμογενῶν ἡμῖν εὑρεῖν διαλάμποντας ἐν ἀρετῇ.
Καὶ αὐτὸ δὲ τοῦτο τὸ τὸν πατριάρχην καὶ πρὸ τῆς χάριτος καὶ πρὸ τοῦ νόμου γεγονότα οἴκοθεν καὶ ἀπὸ τῆς ἐν τῇ φύσει κειμένης γνώσεως εἰς τοσοῦτον μέτρον ἀρετῆς ἐλθεῖν πάσης ἡμᾶς ἀπολογίας ἀποστερῆσαι δυνήσεται.
Ἀλλ' ἴσως ἐροῦσί τινες ὅτι πολλῆς ἀπέλαυσε τῆς παρὰ τοῦ Θεοῦ κηδεμονίας ὁ ἀνὴρ καὶ πολλὴν ἐπεδείξατο τὴν περὶ αὐτὸν πρόνοιαν ὁ τῶν ὅλων Θεός.
Ναὶ ὁμολογῶ ἀλλ' εἰ μὴ πρότερος τὰ παρ' ἑαυτοῦ καὶ αὐτὸς ἐπεδείξατο οὐκ ἂν τῶν παρὰ τοῦ Δεσπότου ἀπήλαυσε.
Μὴ τοίνυν τοῦτο μόνον ὅρα ἀλλὰ καθ' ἕκαστον ἐξετάζων καταμάνθανε πῶς πρότερον τῆς οἰκείας ἀρετῆς ἐν πᾶσι τὴν βάσανον παρεσχηκὼς οὕτως ἠξιοῦτο τῆς παρὰ τοῦ Θεοῦ συμμαχίας.
Καὶ ταῦτα πολλάκις ὑμῖν ἐδείξαμεν ἡνίκα τὰ κατὰ τὴν μετάστασιν αὐτοῦ τὴν ἐκ γῆς τῆς πατρῴας ἐποιεῖτο ὅπως οὐδὲ ἀπὸ προγόνων σπέρματα εὐσεβείας δεξάμενος οἴκοθεν καὶ παρ' ἑαυτοῦ πολὺ τὸ φιλόθεον ἐπεδείκνυτο καὶ ἄνθρωπος ἄρτι τῆς Χαλδαίας μεταναστὰς ἀθρόον κελευόμενος τὴν ἀλλοτρίαν τῆς οἰκείας ἀνταλλάξασθαι οὐκ ἐνεδοίασεν οὐκ ἀνεβάλλετο ἀλλ' εὐθέως ἐπλήρου τὸ ἐπιταχθὲν καὶ ταῦτα οὐκ εἰδὼς ὅπου στήσεται αὐτῷ τὰ τῆς πλάνης καὶ ἔσπευδε καὶ ἠπείγετο ὡς ἐπὶ ὡμολογημένοις τοῖς ἀδήλοις τὸ τοῦ Θεοῦ πρόσταγμα πάντων προτιμότερον ἡγούμενος.
Εἶδες πῶς ἐξ ἀρχῆς καὶ ἐκ προοιμίων τὰ παρ' ἑαυτοῦ εἰσέφερε καὶ διὰ τοῦτο καὶ τὰ παρὰ τοῦ Θεοῦ καθ' ἑκάστην ἐκαρποῦτο μετὰ πολλῆς τῆς δαψιλείας Τὸν αὐτὸν δὴ τρόπον καὶ ἡμεῖς ἀγαπητοὶ εἰ βουλοίμεθα τῆς ἄνωθεν ἀπολαύειν εὐνοίας ζηλώσωμεν τὸν πατριάρχην καὶ μὴ ἀναδυώμεθα πρὸς τὴν ἀρετὴν ἀλλ' ἑκάστην ἀπολαβόντες οὕτω ταύτην μετὰ σπουδῆς μετερχώμεθα ὡς τὸν ἀκοίμητον ἐκεῖνον ὀφθαλμὸν ἐπισπάσασθαι πρὸς τὴν τῆς ἀμοιβῆς ἀντίδοσιν.
Ὁ γὰρ τὰ ἀπόῤῥητα τῆς διανοίας ἡμῶν ἐπιστάμενος ἐπειδὰν ἴδῃ ὑγιῆ γνώμην ἐπιδεικνυμένους καὶ πρὸς τοὺς τῆς ἀρετῆς ἀγῶνας ἀποδύεσθαι ἐσπουδακότας παραχρῆμα καὶ τὴν παρ' ἑαυτοῦ παρέχει ῥοπὴν ὁμοῦ καὶ τοὺς πόνους ἡμῖν ἐπικουφίζων καὶ τὸ ἀσθενὲς τῆς ἡμετέρας φύσεως ἐπιῤῥωννὺς καὶ δαψιλεῖς τὰς ἀμοιβὰς χορηγῶν.
Καὶ ἐπὶ μὲν τῶν Ὀλυμπιακῶν ἀγώνων οὐκ ἄν ποτε εὕροις τι τοιοῦτον γινόμενον ἀλλ' ἕστηκεν ὁ παιδοτρίβης θεατὴς μόνον γινόμενος τῶν ἀγωνιζομένων καὶ οὐδὲν ἕτερον συνεισενεγκεῖν δυνάμενος ἀλλ' ἀναμένων τὴν νίκην γενέσθαι ὁ δὲ Δεσπότης ὁ ἡμέτερος οὐχ οὕτως ἀλλὰ καὶ συναγωνίζεται καὶ χεῖρα ὀρέγει καὶ συνεφάπτεται καὶ μονονουχὶ πανταχόθεν τὸν ἀντίπαλον ὑποτεταγμένον ἡμῖν παραδίδωσι καὶ πάντα ποιεῖ καὶ πραγματεύεται ὥστε δυνηθῆναι ἡμᾶς καταγωνίσασθαι καὶ τὴν νίκην ἄρασθαι ἵνα τὸν ἀμαράντινον στέφανον ἐπιθῇ τῇ ἡμετέρᾳ κεφαλῇ.
Στέφανον γὰρ φησὶν χαρίτων δέξῃ σῇ κορυφῇ.
Καὶ ἐν μὲν τοῖς Ὀλυμπιακοῖς τούτοις ἀγῶσιν ὁ στέφανος μετὰ τὴν νίκην οὐδὲν ἕτερόν ἐστιν ἢ φύλλα δάφνης καὶ κρότος καὶ βοὴ παρὰ τοῦ δήμου γινομένη ἅπερ ἅπαντα τῆς ἑσπέρας καταλαβούσης κατεμαράνθη καὶ ἀπώλετο ὁ δὲ ὑπὲρ τῆς ἀρετῆς καὶ τῶν ταύτης ἱδρώτων στέφανος οὐδὲν αἰσθητὸν ἔχει οὐδὲ ἐν τῷ αἰῶνι τούτῳ συγκαταλυόμενον ἀλλὰ διηνεκὴς ἀθάνατος ἅπασι τοῖς αἰῶσι συμπαρεκτεινόμενος.
Καὶ ὁ μὲν πόνος πρὸς χρόνον βραχὺν ἡ δὲ ὑπὲρ τῶν πόνων ἀμοιβὴ τέλος οὐκ οἶδεν οὐδὲ εἴκει τῷ χρόνῳ οὐδὲ μαραίνεται.
Καὶ ἵνα μάθητε ἰδοὺ πόσα ἔτη διελήλυθε καὶ πόσαι γενεαὶ ἐξ οὗ πατριάρχης οὗτος γέγονε καὶ ὡς χθὲς καὶ σήμερον οὕτω διαλάμπουσιν αὐτοῦ οἱ ὑπὲρ τῆς ἀρετῆς στέφανοι καὶ μέχρι τῆς συντελείας αὐτῆς πᾶσι τοῖς εὖ φρονοῦσι διδασκαλίας ὑπόθεσις γίνεται.
Ἐπεὶ οὖν τοιαύτη τοῦ δικαίου τούτου ἡ ἀρετὴ εἰς ζῆλον τούτου διεγερθῶμεν καὶ ὀψὲ γοῦν ποτε τὴν οἰκείαν ἐπιγνόντες εὐγένειαν τὸν πατριάρχην μιμησώμεθα καὶ ἔννοιάν τινα λάβωμεν τῆς σωτηρίας τῆς ἡμετέρας καὶ πολλὴν ἐπιμέλειαν ποιώμεθα ὥστε μὴ τὸ σῶμα μόνον ὑγιαίνειν ἀλλὰ καὶ τῆς ψυχῆς τὰ διάφορα νοσήματα ἰατρεύειν.
Ἐὰν γὰρ βουλώμεθα νήφειν καὶ ἐγρηγορέναι τῶν τοῦ σώματος παθῶν εὐκολώτερον τὰ τῆς ψυχῆς ἰασόμεθα νοσήματα.
Οἷον γὰρ ἂν ἐνοχλῇ ἡμῖν πάθος ἐὰν ἐθέλωμεν εὐσεβεῖ λογισμῷ ἐν νῷ ἀναλαβεῖν τὸ κριτήριον τῆς φοβερᾶς ἐκείνης ἡμέρας καὶ μὴ πρὸς τὸ παρὸν ἡδὺ ἀπιδεῖν ἀλλὰ τὴν μετὰ ταῦτα ὀδύνην ἐγγινομένην ἡμῖν παραχρῆμα ἀποπτήσεται καὶ ἀποπηδήσει τῆς ἡμετέρας ψυχῆς.
Μὴ τοίνυν ῥᾳθυμῶμεν ἀλλ' εἰδότες ὅτι ἀγών ἐστι καὶ παλαίσματα καὶ δεῖ παρατετάχθαι πρὸς τὴν μάχην καθ' ἑκάστην ἡμέραν ἡμῶν τὸν λογισμὸν ἀκμάζοντα καὶ νεαρὸν ἔχωμεν ἵνα τῆς ἄνωθεν συμμαχίας ἀπολαύοντες τοῦ πονηροῦ τούτου θηρίου τοῦ ἐπιβούλου λέγω τῆς σωτηρίας τῆς ἡμετέρας τὴν κεφαλὴν συντρῖψαι δυνηθῶμεν.
Αὐτὸς γὰρ ἡμῖν ὁ Δεσπότης ἐπήγγελται λέγων Ἰδοὺ δέδωκα ὑμῖν ἐξουσίαν πατεῖν ἐπάνω ὄφεων καὶ σκορπίων καὶ ἐπὶ πᾶσαν τὴν δύναμιν τοῦ ἐχθροῦ.
Νήφωμεν τοίνυν παρακαλῶ ἵνα κατ' ἴχνος τοῦ πατριάρχου τούτου τὴν ἀρετὴν μετιόντες τῶν αὐτῶν ἐκείνῳ στεφάνων ἀξιωθῆναι δυνηθῶμεν καὶ εἰς τοὺς τούτου καταντῆσαι κόλπους καὶ διαφυγεῖν τὴν ἐν τῇ γεέννῃ κόλασιν καὶ τῶν ἀποῤῥήτων ἐκείνων ἀγαθῶν ἀξιωθῆναι.
Ἀλλ' ἵνα πλείονα ζῆλον ἐν ὑμῖν ἐργαζώμεθα καὶ πρὸς τὴν τοῦ δικαίου τούτου μίμησιν ὑμᾶς διεγείρωμεν φέρε πάλιν ἐκ τῆς κατ' αὐτὸν ἱστορίας διαλεχθῶμεν πρὸς τὴν ὑμετέραν ἀγάπην ἐπελθόντες τῶν ἑξῆς τὴν ἀκολουθίαν.
Μετὰ γὰρ τὴν δαψιλῆ φιλοξενίαν ἐκείνην οὐ τῇ ποιότητι ἢ ποσότητι τῶν ἐδεσμάτων κρινομένην ἀλλὰ τῇ προθυμίᾳ τὸ δαψιλὲς τῆς γνώμης δεξάμενος παραχρῆμα τῆς φιλοξενίας τὰς ἀμοιβὰς ἐχαρίσατο.
Καὶ μαθὼν τίς τε εἴη ὁ παραγεγονὼς καὶ πόση ἡ τούτου δύναμις μέλλουσιν ἐκεῖθεν ἐπὶ τὴν Σοδόμων καταστροφὴν ὁρμᾷν ἠκολούθησεν ὁ πατριάρχης συμπροπέμπων φησίν.
Ὅρα Δεσπότου φιλανθρωπίαν ὅσῃ συγκαταβάσει κέχρηται ὁμοῦ καὶ τὴν εἰς τὸν δίκαιον τιμὴν δεικνὺς καὶ ἐκκαλύψαι βουλόμενος τὴν ἀρετὴν τὴν ἐναποκειμένην αὐτοῦ τῇ ψυχῇ.
Ἐξαναστάντες δὲ φησὶν οἱ ἄνδρες κατέβλεψαν ἐπὶ πρόσωπον Σοδόμων καὶ Γομόῤῥας Τοὺς ἀγγέλους φησίν.
Ἐνταῦθα μὲν γὰρ ἐν τῇ σκηνῇ τοῦ Ἀβραὰμ καὶ οἱ ἄγγελοι καὶ ὁ τούτων Δεσπότης κατὰ ταὐτὸν ὤφθησαν λοιπὸν δὲ οἱ μὲν ὡς ὑπηρέται ἀπεστέλλοντο ἐπὶ τὴν καταστροφὴν τῶν πόλεων ἐκείνων ὁ δὲ ἔμενε καθάπερ φίλος φίλῳ μονονουχὶ κοινολογούμενος τῷ δικαίῳ ἅπερ ἔμελλε ποιεῖν.
Ἀπελθόντων τοίνυν ἐκείνων Εἶπε φησὶν ὁ Κύριος Οὐ μὴ κρύψω ἐγὼ ἀπὸ Ἀβραὰμ τοῦ παιδός μου ἃ ἐγὼ ποιῶ.
Μεγίστη τοῦ Θεοῦ ἡ συγκατάβασις καὶ πάντα λόγον ὑπερβαίνουσα ἡ εἰς τὸν δίκαιον τιμή.
Ὅρα γὰρ πῶς πρὸς αὐτὸν διαλέγεται ὡσανεὶ ἄνθρωπος ἀνθρώπῳ διαλεξόμενος δεικνὺς ἡμῖν ὅσης οἱ ἐνάρετοι ἀξιοῦνται τῆς παρὰ τοῦ Θεοῦ τιμῆς.
Καὶ ἵνα μὴ νομίσῃς τῆς τοῦ Θεοῦ μόνον εἶναι ἀγαθότητος τὴν τοσαύτην εἰς τὸν δίκαιον τιμὴν ὅρα πῶς ἡ θεία Γραφὴ διδάσκει ἡμᾶς ὅτι αὐτὸς ἑαυτῷ ταύτης τῆς τιμῆς αἴτιος κατέστη μετὰ πολλῆς τῆς ὑπακοῆς τοῖς παρὰ τοῦ Θεοῦ πειθόμενος ἐπιτάγμασιν.
Εἰπὼν γάρ Οὐ μὴ κρύψω ἀπὸ Ἀβραὰμ τοῦ παιδός μου ἃ ἐγὼ ποιῶ οὐκ εὐθέως λέγει τὸ μέλλον ἔσεσθαι ἀκόλουθον γὰρ ἦν ἐπαγαγεῖν καὶ εἰπεῖν ὅτι μέλλει τὰ Σόδομα ἐμπιπρᾷν.
Ἀλλ' ἄξιον μηδὲ ἐκεῖνο παραδραμεῖν οὐδὲ γὰρ συλλαβὴν οὐδὲ κεραίαν παρατρέχειν χρὴ τῶν ἐν τῇ θείᾳ Γραφῇ κειμένων.
Πόσης γὰρ οἴει τιμῆς εἶναι καὶ τοῦτο αὐτὸ τὸ λέγειν Ἀβραὰμ τοῦ παιδός μου πόσου φίλτρου πόσης διαθέσεως Τοῦτο γὰρ μάλιστα δείκνυσι τὸ ἐξαίρετον καὶ τὴν εἰς τὸν δίκαιον τιμήν.
Εἶτα ὅπερ ἔλεγον εἰπὼν Οὐ μὴ κρύψω οὐκ εὐθέως ἐπάγει καὶ λέγει τὸ γινόμενον ἀλλὰ τί Ἵνα μάθωμεν ὅτι οὐχ ἁπλῶς οὐδὲ εἰκῆ τοσαύτην περὶ αὐτὸν δείκνυται τὴν κηδεμονίαν φησίν Ἀβραὰμ δὲ γινόμενος ἔσται εἰς ἔθνος μέγα καὶ πολὺ καὶ ἐνευλογηθήσονται ἐν αὐτῷ πάντα τὰ ἔθνη τῆς γῆς.
Ἤδειν γὰρ ὅτι συντάξει τοῖς υἱοῖς αὐτοῦ καὶ τῷ οἴκῳ αὐτοῦ μετ' αὐτὸν καὶ φυλάξουσι τὰς ὁδοὺς Κυρίου τοῦ Θεοῦ ποιεῖν δικαιοσύνην καὶ κρίσιν ὅπως ἂν ἐπαγάγῃ Κύριος ἐπὶ Ἀβραὰμ πάντα ἃ ἐλάλησε πρὸς αὐτόν.
Βαβαὶ πόσον τῆς τοῦ Δεσπότου φιλανθρωπίας τὸ μέγεθος.
Ἐπειδὴ μέλλει μετὰ ταῦτα ἐπάγειν τὰ κατὰ τὴν καταστροφὴν Σοδόμων προλαβὼν νῦν παραθαῤῥύνει τὸν πατριάρχην ὁμοῦ καὶ τὴν μεγίστην εὐλογίαν αὐτῷ ἐπαγγελλόμενος καὶ ὅτι εἰς πλῆθος ἔσται μέγα καὶ διδάσκων αὐτὸν ὅτι ἀμοιβὴν ταύτην λαμβάνει τῆς φιλοθέου αὐτοῦ γνώμης.
Ἐννόησον γὰρ ὅση ἐστὶν ἡ τοῦ πατριάρχου ἀρετὴ ὅταν ὁ Θεὸς λέγῃ Ἤδειν γὰρ ὅτι συντάξει τοῖς υἱοῖς αὐτοῦ μετ' αὐτὸν καὶ φυλάξουσι τὰς ὁδοὺς Κυρίου.
Πολλὴ τῆς ἀρετῆς ἡ ἐπίτασις οὐ γὰρ μόνον ὑπὲρ ὧν αὐτὸς μέτεισι τὴν ἀρετὴν τὰς ἀμοιβὰς δέχεται ἀλλὰ καὶ ὑπὲρ ὧν διετάξατο τοῖς ἐξ αὐτοῦ τεχθεῖσι δαψιλοῦς ἀξιοῦται τῆς ἀντιδόσεως εἰκότως αὐτὸς γὰρ λοιπὸν ἅπασι διδάσκαλος γέγονεν.
Ὁ γὰρ τὴν ἀρχὴν καὶ τὰ προοίμια παρασχὼν οὗτος καὶ τῶν μετὰ ταῦτα γινομένων αἴτιος ἂν εἴη.
Καὶ ὅρα τοῦ Δεσπότου τὴν ἀγαθότητα.
Οὐ μόνον ὑπὲρ τῆς ἐν τῷ παρελθόντι ἀρετῆς ἀμείβεται τὸν δίκαιον ἀλλὰ καὶ ὑπὲρ τῆς μελλούσης.
Ἤδειν γὰρ φησὶν ὅτι συντάξει τοῖς υἱοῖς αὐτοῦ.
Ἐπειδὴ φησὶ προγινώσκω τοῦ δικαίου τὴν γνώμην διὰ τοῦτο προλαμβάνω ταῖς ἀμοιβαῖς.
Οἶδε γὰρ τὰ ἀπόῤῥητα τῆς διανοίας ἡμῶν καὶ ὅταν θεάσηται τὰ δέοντα βουλευομένους καὶ ὑγιῆ τὴν γνώμην ἐπιδεικνυμένους καὶ χεῖρα ὀρέγει καὶ πρὸ τῶν πόνων ἀμείβεται προθυμοτέρους ταύτῃ κατασκευάζων καὶ τοῦτο ἂν εὕροις ἐπὶ τῶν δικαίων ἁπάντων γινόμενον.
Εἰδὼς γὰρ τῆς ἀνθρωπίνης φύσεως τὴν ἀσθένειαν ὥστε μὴ ἀπαγορεῦσαι πρὸς τὰ δυσχερῆ μεταξὺ τῶν πόνων πολλάκις τὴν παρ' ἑαυτοῦ ἀντίληψιν καὶ τὰς ἀμοιβὰς παρέχει ὥστε καὶ τὸν πόνον ἐπικουφίσαι καὶ τὴν ὁρμὴν ἐπιτεῖναι.
Ἤδειν γὰρ φησὶν ὅτι συντάξει τοῖς υἱοῖς αὐτοῦ καὶ φυλάξουσι τὰς ὁδοὺς Κυρίου.
Οὐ μόνον περὶ αὐτοῦ προλέγει ὅτι Συντάξει ἀλλὰ καὶ περὶ τῶν υἱῶν αὐτοῦ ὅτι Φυλάξουσι τὰς ὁδοὺς Κυρίου τὸν Ἰσαὰκ τὸν Ἰακὼβ αἰνιττόμενος.
Τὰς ὁδοὺς Κυρίου τοῦτ' ἔστι τὰ προστάγματα τὰς ἐντολάς.
Ποιεῖν γὰρ φησὶ δικαιοσύνην καὶ κρίσιν μηδὲν τοῦ δικαίου προτιμᾷν ἐκτὸς γίνεσθαι πάσης ἀδικίας.
Τοῦτο γὰρ ἡ μεγίστη ἀρετή διά τοι τοῦτο πάντα εἰς ἔργον ἐκβήσεται ὅσα ἐλάλησε Κύριος πρὸς αὐτόν.
Οἶμαι δὲ καὶ ἕτερόν τι αἰνίττεσθαι αὐτὸν διὰ τοῦ λέγειν Ἀβραὰμ δὲ γινόμενος ἔσται εἰς ἔθνος μέγα καὶ πολὺ ἀντὶ τοῦ Σὺ μὲν ὁ τὴν ἀρετὴν ἑλόμενος καὶ τοῖς ἐμοῖς προστάγμασι πειθόμενος καὶ τὴν ὑπακοὴν ἐπιδεικνύμενος εἰς ἔθνος μέγα καὶ πολὺ γενήσῃ οἱ δὲ παράνομοι οὗτοι οἱ κατὰ τὴν τῶν Σοδόμων χώραν οἰκοῦντες ἀφανισθήσονται ἅπαντες.
Ὥσπερ γὰρ ἡ ἀρετὴ σωτηρίας ὑπόθεσις γίνεται τοῖς ταύτην μετιοῦσιν οὕτως ἡ πονηρία ἀφανισμοῦ αἰτία καθίσταται.
Εἶτα ἐπειδὴ καὶ διὰ τῆς εὐλογίας καὶ διὰ τῶν ἐπαίνων εἰς πλείονα παῤῥησίαν ἤγαγε τὸν δίκαιον ἄρχεται τῆς ὑποθέσεως καί φησι Κραυγὴ Σοδόμων καὶ Γομόῤῥας πεπλήθυνται πρός με καὶ αἱ ἁμαρτίαι αὐτῶν μεγάλαι σφόδρα.
Καταβὰς οὖν ὄψομαι εἰ κατὰ τὴν κραυγὴν αὐτῶν τὴν ἐρχομένην πρός με συντελοῦνται εἰ δὲ μὴ ἵνα γνῶ.
Φοβερὰ τὰ εἰρημένα.
Κραυγὴ Σοδόμων φησὶ καὶ Γομόῤῥας.
Καίτοι καὶ ἕτεραι πόλεις μετ' αὐτῶν ἠφανίσθησαν ἀλλ' ἐπειδὴ αὗται ἦσαν αἱ περιφανέστεραι τούτων ἐμνημόνευσεν.
Πεπλήθυνται πρός με καὶ αἱ ἁμαρτίαι αὐτῶν μεγάλαι σφόδρα.
Ὅρα τῶν κακῶν τὴν ἐπίτασιν.
Οὐ μόνον πολὺ τὸ πλῆθος τῆς κραυγῆς ἀλλὰ καὶ τῆς ἀδικίας.
Τὸ γὰρ Κραυγὴ Σοδόμων καὶ Γομόῤῥας πεπλήθυνται οἶμαι σημαίνειν ὅτι μετὰ τῆς παρανομίας ἐκείνης τῆς ἀφάτου καὶ πάσης συγγνώμης ἀπεστερημένης καὶ ἑτέρας ἀδικίας πολλὰς ἐπεδείκνυντο οἱ δυνατώτεροι κατεξανιστάμενοι τῶν ἀσθενεστέρων οἱ πλούσιοι τῶν πενήτων.
Οὐ μόνον τοίνυν φησι πολὺ τῆς κραυγῆς τὸ πένθος ἀλλὰ καὶ αἱ ἁμαρτίαι αὐτῶν οὐχ αἱ τυχοῦσαί εἰσιν ἀλλὰ καὶ μεγάλαι καὶ σφόδρα μεγάλαι.
Ξένον γὰρ τρόπον παρανομίας ἐπενόησαν καὶ ἀλλοκότους καὶ ἀθέσμους τῶν μίξεων νόμους ἐφεῦρον καὶ τοσαύτη τῆς κακίας ἡ φορὰ ὡς ἅπαντας τῆς λύμης ἀναπλησθῆναι πάσης καὶ μηδεμίαν λοιπὸν διόρθωσιν αὐτοὺς ἐπιδέχεσθαι ἀλλ' ἀφανισμοῦ δεῖσθαι παντελοῦς οὐδὲ γὰρ ἰατρείαν λοιπὸν ἐπιδέχεται τὰ τούτων πάθη ἀνίατα γεγονότα.
Εἶτα παιδεύων ἅπασαν τῶν ἀνθρώπων τὴν φύσιν κἂν μεγάλα ᾖ σφόδρα τὰ ἁμαρτήματα καὶ ὡμολογημένα μὴ πρότερον τὰς ψήφους ἐκφέρειν πρὶν ἂν ἐναργεῖς ἀποδείξεις γένωνται φησί Καταβὰς ὄψομαι εἰ κατὰ τὴν κραυγὴν αὐτῶν συντελοῦνται τὴν ἐρχομένην πρός με εἰ δὲ μὴ ἵνα γνῶ.
Τί βούλεται τῆς λέξεως ἡ συγκατάβασις Καταβὰς φησὶν ὄψομαι.
Τόπον γὰρ ἐκ τόπου μεταβαίνει ὁ τῶν ὅλων Θεός Οὐχὶ μὴ γένοιτο.
Οὐ τοῦτο λέγει ἀλλ' ὅπερ πολλάκις ἔφην τῇ παχύτητι τῆς λέξεως ἡμᾶς παιδεῦσαι βούλεται ὅτι δεῖ πολλῇ τῇ ἀκριβείᾳ κεχρῆσθαι καὶ μήτε ἀπὸ ἀκοῆς καταδικάζειν τοὺς ἡμαρτηκότας μήτε ἄνευ ἀποδείξεως τὰς ψήφους ἐκφέρειν.
Ἀκούωμεν ταῦτα ἅπαντες.
Οὐ γὰρ μόνον οἱ τὸν δικαστικὸν θρόνον ἐπέχοντες τοῦτον παραφυλάττεσθαι ὀφείλουσι τὸν νόμον ἀλλὰ καὶ ἡμῶν ἕκαστος μηδέποτε ἀπὸ ψιλῆς διαβολῆς κατακρίνειν τὸν πλησίον.
Διὰ γὰρ τοῦτο καὶ μετὰ ταῦτα ὁ μακάριος οὗτος Μωϋσῆς ἐνηχούμενος ὑπὸ τοῦ Πνεύματος παρῄνει λέγων Ἀκοὴν ματαίαν μὴ παραδέξῃ.
Καὶ ὁ μακάριος δὲ Παῦλος γράφων ἐβόα Σὺ δὲ τί κρίνεις τὸν ἀδελφόν σου Καὶ ὁ Χριστὸς διατασσόμενος τοῖς μαθηταῖς καὶ διδάσκων τῶν Ἰουδαίων τὸ πλῆθος τοὺς γραμματέας αὐτῶν καὶ Φαρισαίους ἔλεγε Μὴ κρίνετε ἵνα μὴ κριθῆτε.
Τί γὰρ φησὶ πρὸ καιροῦ ἁρπάζεις τὸ τοῦ δικαστοῦ ἀξίωμα τί προλαμβάνεις τὴν ἡμέραν ἐκείνην τὴν φοβεράν Βούλει κριτὴς εἶναι Σαυτοῦ γίνου καὶ τῶν σοι πεπλημμελημένων.
Οὐδεὶς ὁ κωλύων.
Οὕτω γὰρ καὶ τὰ ἡμαρτημένα σοι διορθώσῃ καὶ οὐδεμίαν ἐκ τοῦ πράγματος ὑποστήσῃ βλάβην.
Ἐὰν δὲ τὰ κατὰ σαυτὸν καταλιπὼν ἑτέρους καθέζῃ κρίνων μείζονα σαυτῷ τὰ φορτία τῶν ἁμαρτημάτων συλλέγων οὐκ αἰσθάνῃ.
Δι' ὃ παρακαλῶ φεύγωμεν πάντη τὸ καταδικάζειν τοὺς πλησίον.
Εἰ γὰρ καὶ τῆς ἐξουσίας τῆς δικαστικῆς οὐ μετέχεις ἀλλὰ τῇ γνώμῃ κατέκρινας.
καὶ ὑπεύθυνον τῷ ἁμαρτήματι πεποίηκας οὐδεμίαν ἀπόδειξιν δεξάμενος ἀλλὰ πολλάκις ἐξ ὑποψίας καὶ διαβολῆς ψιλῆς.
Διὰ γὰρ τοῦτο καὶ ὁ μακάριος Δαυῒδ ἐβόα λέγων Τὸν καταλαλοῦντα λάθρα τοῦ πλησίον αὐτοῦ τοῦτον ἐξεδίωκον.
Εἶδες ἀρετῆς ὑπερβολήν Οὐ μόνον οὐ παρεδέχετο αὐτὸς τὰ λεγόμενα ἀλλὰ καὶ ἀπήλαυνε τὸν τοῦ ἀδελφοῦ καταλαλεῖν βουλόμενον.
Ἐὰν τοίνυν βουλώμεθα καὶ ἡμεῖς ἐλαττοῦν τὰ ἑαυτοῖς ἐπταισμένα τοῦτο μάλιστα πάντων φυλαττώμεθα μήτε καταψηφίζεσθαι τῶν ἀδελφῶν τῶν ἡμετέρων μήτε τοὺς καταλαλεῖν ἐπιχειροῦντας προσίεσθαι μᾶλλον δὲ κατὰ τὸν προφήτην ἀπελαύνειν καὶ πάντη ἀποστρέφεσθαι.
Τοῦτο γὰρ οἶμαι καὶ τὸν προφήτην Μωϋσῆν δηλοῦν διὰ τοῦ λέγειν Ἀκοὴν ματαίαν μὴ παραδέξῃ.
Διά τοι τοῦτο καὶ νῦν ὁ τῶν ὅλων Δεσπότης τοσαύτῃ παχύτητι λέξεως ἐχρήσατο πρὸς ὠφέλειαν τῶν ἡμετέρων ψυχῶν καί φησι Καταβὰς ὄψομαι.
Τί γάρ Οὐκ ἠπίστατο οὐκ ᾔδει τὸ μέγεθος τῶν ἁμαρτημάτων οὐκ ἐγίνωσκε τὸ ἀδιόρθωτον τῶν ἐπταισμένων Ἀλλ' ὥσπερ ἀπολογίαν τινὰ συντιθεὶς τοῖς μετὰ ταῦτα ἀναισχύντως ἐγκαλεῖν βουλομένοις καὶ δεικνὺς αὐτῶν τὸ ἀκάθεκτον καὶ τὴν πολλὴν σπάνιν τῆς ἀρετῆς τοσαύτῃ κέχρηται τῇ μακροθυμίᾳ.
Τάχα δὲ οὐ διὰ τοῦτο μόνον ἀλλ' ὥστε καὶ τῷ δικαίῳ ἀφορμὴν παρασχεῖν δεῖξαι τῆς γνώμης αὐτοῦ τὸ συμπαθὲς καὶ τὸ φιλόστοργον.
Οἱ μὲν οὖν ἄγγελοι καθάπερ ἔφθην εἰπὼν ἀπῆλθον εἰς τὰ Σόδομα ὁ δὲ πατριάρχης εἱστήκει ἐναντίον Κυρίου.
Καὶ ἐγγίσας φησὶν Ἀβραὰμ εἶπε Μὴ συναπολέσῃς δίκαιον μετὰ ἀσεβοῦς καὶ ἔσται ὁ δίκαιος ὡς ὁ ἀσεβής Ὢ τῆς τοῦ δικαίου παῤῥησίας μᾶλλον δὲ ὢ ψυχῆς συμπάθεια ὅπως τῇ τῆς συμπαθείας μέθῃ καρωθεὶς οὐδὲ ὃ λέγει συνίησι.
Καὶ δεικνύουσα ἡ θεία Γραφὴ ὅτι μετὰ φόβου πολλοῦ καὶ τρόμου τὴν ἱκεσίαν ποιεῖται φησίν Ἐγγίσας Ἀβραὰμ εἶπε Μὴ συναπολέσῃς δίκαιον μετὰ ἀσεβοῦς Τί ποιεῖς ὦ μακάριε πατριάρχα Τῆς παρὰ σοῦ δεῖται παρακλήσεως ὁ Δεσπότης ὥστε μὴ τοῦτο ποιῆσαι Ἀλλὰ μὴ τοῦτο νοήσωμεν οὐδὲ γὰρ ὡς τοῦ Δεσπότου τοῦτο ποιεῖν μέλλοντος λέγει ἀλλ' ἐπειδὴ ἐξ εὐθείας διὰ τὸν ἀδελφιδοῦν εἰπεῖν οὐκ ἐθάῤῥει κοινὴν ὑπὲρ ἁπάντων ποιεῖται τὴν ἱκεσίαν βουλόμενος μετὰ τῶν ἄλλων καὶ τοῦτον διασῶσαι καὶ μετὰ τούτου καὶ τοὺς ἄλλους ἐξαρπάσαι καὶ ἄρχεται τῆς παρακλήσεως καί φησιν Ἐὰν ὦσι πεντήκοντα δίκαιοι ἐν τῇ πόλει ἀπολέσεις αὐτούς Οὐκ ἀνήσεις ἅπαντα τὸν τόπον ἕνεκεν τῶν πεντήκοντα δικαίων ἐὰν ὦσιν ἐν αὐτῇ Μηδαμῶς οὐ ποιήσεις τὸ ῥῆμα τοῦτο τοῦ ἀποκτεῖναι δίκαιον μετὰ ἀσεβοῦς καὶ ἔσται ὁ δίκαιος ὡς ὁ ἀσεβής.
Ὁ κρίνων πᾶσαν τὴν γῆν οὐ ποιήσεις κρίσιν Ὅρα πῶς καὶ ἐν τῇ ἱκεσίᾳ δείκνυσιν αὐτοῦ τῆς γνώμης τὸ φιλόθεον καὶ κριτὴν πάσης τῆς γῆς ὁμολογεῖ καὶ ἀξιοῖ μὴ συναπολέσαι δίκαιον μετὰ ἀσεβοῦς.
Εἶτα ὁ ἥμερος καὶ φιλάνθρωπος Θεὸς ἐπινεύει τῇ αἰτήσει καί φησι Ποιῶ ὅπερ εἴρηκας καὶ δέχομαί σου τὴν παράκλησιν.
Ἐὰν εὑρεθῶσι πεντήκοντα δίκαιοι ἐν τῇ πόλει δι' ἐκείνους ἀφήσω πάντα τὸν τόπον.
Χαρίζομαι φησὶ τοῖς πεντήκοντα δικαίοις ἐὰν εὑρεθῶσι τῶν λοιπῶν τὴν σωτηρίαν καὶ τὴν αἴτησιν τὴν σὴν εἰς ἔργον ἀγάγω.
Ἀλλ' ἴδωμεν τὸν δίκαιον τοῦτον ὅπως παῤῥησίας ἐπιλαβόμενος καὶ τοῦ Θεοῦ τὴν φιλανθρωπίαν εἰδὼς πάλιν δευτέραν αἴτησιν προσάγει καί φησι Νῦν ἠρξάμην λαλῆσαι πρὸς τὸν Κύριόν μου ἐγὼ δέ εἰμι γῆ καὶ σποδός.
Μὴ νομίσῃς φησὶ Δέσποτα ἀγνοεῖν με ἐμαυτὸν καὶ ὑπερβαίνειν με τὸ μέτρον καὶ τοσαύτῃ κεχρῆσθαι τῇ παῤῥησίᾳ.
Οἶδα γὰρ ὅτι γῆ εἰμι καὶ σποδός ἀλλ' ὥσπερ τοῦτο οἶδα καὶ σαφῶς ἐπίσταμαι οὕτως οὐδὲ ἐκεῖνο ἀγνοῶ ὅτι πολὺ τὸ μέγεθος τῆς σῆς φιλανθρωπίας καὶ ὅτι πλούσιος εἶ ἐν ἀγαθότητι καὶ βούλει πάντας ἀνθρώπους σωθῆναι.
Ὁ γὰρ ἐκ τοῦ μὴ ὄντος παραγαγὼν πῶς ἄν ποτε γενομένους ἀπολέσῃς εἰ μὴ πολλὴ τῶν ἁμαρτημάτων ἦν ἡ φορά Δι' ὃ δέομαι πάλιν καὶ ἀξιῶ Ἐὰν ἐλάττους τῶν πεντήκοντα εὑρεθῶσι καὶ τεσσαράκοντα πέντε ὦσιν ἐν τῇ πόλει δίκαιοι οὐ σώσεις τὴν πόλιν Καὶ εἶπεν Ἐὰν εὑρεθῶσι τεσσαράκοντα πέντε οὐ μὴ ἀπολέσω.
Τίς ἂν κατ' ἀξίαν τὸν τῶν ὅλων Θεὸν ὑμνήσειε τῆς τοσαύτης μακροθυμίας καὶ συγκαταβάσεως ἢ τὸν δίκαιον μακαρίσειε τοσαύτης ἀπολαύσαντα παῤῥησίας Καὶ προσέθηκε φησὶν ἔτι λαλῆσαι καὶ εἶπεν Ἐὰν δὲ εὑρεθῶσιν ἐκεῖ τεσσαράκοντα Καὶ εἶπεν Οὐ μὴ ἀπολέσω ἕνεκεν τῶν τεσσαράκοντα.
Εἶτα λοιπὸν ὥσπερ αἰδεσθεὶς τοῦ Θεοῦ τὴν ἄφατον μακροθυμίαν ὁ δίκαιος καὶ δεδιὼς μήποτε καὶ δόξῃ ὑπερβαίνειν καὶ πέρα τοῦ μέτρου τὴν ἱκεσίαν ποιεῖσθαι φησί Μή τι Κύριε ἐὰν λαλήσω Ἐὰν εὑρεθῶσιν ἐκεῖ τριάκοντα Ἐπειδὴ εἶδεν ἕτοιμον πρὸς φιλανθρωπίαν οὐκ ἔτι κατὰ μικρὸν καθυφίησιν οὐδὲ πέντε δικαίους παραλιπὼν ἀλλὰ δέκα οὕτω προσάγει τὴν παράκλησιν καί φησιν Ἐὰν εὑρεθῶσιν ἐκεῖ τριάκοντα Καὶ εἶπεν Οὐ μὴ ἀπολέσω ἐὰν εὕρω ἐκεῖ τριάκοντα.
Σκόπει πόση τοῦ δικαίου ἡ εὐτονία καθάπερ αὐτὸς μέλλων ὑπεύθυνος τῇ ψήφῳ γίνεσθαι οὕτω πολλὴν τίθεται τὴν σπουδὴν ἐξαρπάσαι τῆς μελλούσης ἐπάγεσθαι τιμωρίας τὸ τῶν Σοδομιτῶν ἔθνος.
Καὶ εἶπεν Ἐπειδὴ ἔχω λαλῆσαι πρὸς τὸν Κύριον Ἐὰν δὲ εὑρεθῶσιν ἐκεῖ εἴκοσι Καὶ εἶπεν Οὐ μὴ ἀπολέσω ἕνεκεν τῶν εἴκοσι.
Πάντα λόγον ὑπερβαίνει καὶ πᾶσαν ἔννοιαν ἡ τοῦ Δεσπότου ἀγαθότης.
Τίς γὰρ ἡμῶν τῶν ἐν μέσῳ μυρίων κακῶν στρεφομένων εἵλετό ποτε κατὰ τῶν ὁμογενῶν ψῆφον ἐκφέρων τοσαύτῃ χρήσασθαι συγκαταβάσει καὶ φιλανθρωπίᾳ εʹ.
Ἀλλ' ὅμως ὁ δίκαιος οὗτος ὁρῶν τὸν πλοῦτον τῆς τοῦ Θεοῦ φιλανθρωπίας οὐχ ἵσταται ἀλλὰ πάλιν φησί Μή τι Κύριε ἐὰν λαλήσω ἔτι ἅπαξ Ἐπειδὴ γὰρ ἄφατος ἦν ἡ μακροθυμία διὰ τοῦτο δεδοικὼς μὴ καὶ εἰς ἀγανάκτησιν τὴν κατ' αὐτοῦ κινήσειε τὸν παρακαλούμενον φησί Μή τι Κύριε Μὴ προπετές τι ποιῶ μὴ ἀναίσχυντόν τι ἐπιδείκνυμι μὴ καταγνώσεως ἄξιον πρᾶγμα διαπράττομαι ἐὰν λαλήσω ἔτι ἅπαξ Μετὰ τῆς πολλῆς ἐκείνης ἀγαθότητος ἔτι μίαν ἱκεσίαν δέξαι παρ' ἐμοῦ.
Ἐὰν δὲ εὑρεθῶσιν ἐκεῖ δέκα Καὶ εἶπεν Οὐ μὴ ἀπολέσω ἕνεκεν τῶν δέκα.
Καὶ ἐπειδὴ προλαβὼν εἶπεν Ἔτι ἅπαξ λαλήσω Ἀπῆλθε φησὶ Κύριος ὡς ἐπαύσατο λαλῶν τῷ Ἀβραάμ καὶ Ἀβραὰμ ὑπέστρεψεν εἰς τὸν τόπον αὐτοῦ.
Εἴδετε τοῦ Δεσπότου τὴν συγκατάβασιν εἴδετε τοῦ δικαίου τὴν φιλοστοργίαν ἐμάθετε ὅση ἡ ἰσχὺς τῶν τὴν ἀρετὴν μετιόντων Ἐὰν γὰρ εὑρεθῶσι φησὶ δέκα δίκαιοι δι' ἐκείνους πᾶσι τὴν συγχώρησιν τῶν ἡμαρτημένων δωροῦμαι.
Οὐ καλῶς ἔλεγον ὅτι ταῦτα πάντα ἐγένετο ἵνα μηδεμία καταλίπηται τοῖς μετὰ ταῦτα ἀναισχυντοῦσιν ἀντιλογίας ἀφορμή Εἰσὶ γὰρ πολλοὶ τῶν μεμηνότων ἀκόλαστον γλῶτταν ἔχοντες καὶ αἰτιᾶσθαι βουλόμενοι καὶ λέγοντες Τίνος ἕνεκεν ἐνεπρήσθη τὰ Σόδομα Εἰ μακροθυμίας ἀπήλαυσαν ἴσως ἂν μετενόησαν.
Διὰ τοῦτο δείκνυσί σοι τῆς κακίας τὴν ἐπίτασιν καὶ ὅτι ἐν τοσούτῳ πλήθει τοσαύτη ἦν σπάνις ἀρετῆς ὡς ἑτέρου κλυδωνίου τοιούτου δεῖσθαι οἷον πρότερον κατέλαβε τὴν οἰκουμένην.
Ἀλλ' ἐπειδὴ ὑπόσχεσίς ἐστι τοῦ Θεοῦ ὥστε μηκέτι τοιαύτην ἐπενεχθῆναι τιμωρίαν διὰ τοῦτο ἕτερον τρόπον τιμωρίας ἐπάγει ὁμοῦ κἀκείνους ὑπὸ τὴν τιμωρίαν ἄγων καὶ τοῖς ἑξῆς ἅπασι διηνεκῆ τὴν διδασκαλίαν παρεχόμενος.
Ἐπειδὴ γὰρ ἀνέτρεψαν τοὺς τῆς φύσεως νόμους καὶ ξένας καὶ παρανόμους ἐπενόησαν μίξεις διὰ τοῦτο ξένον τιμωρίας τὸν τρόπον ἐπήγαγε διὰ τὴν ἐκείνων παρανομίαν καὶ τῆς γῆς τὴν γαστέρα πηρώσας καὶ καταλιπὼν ὑπόμνημα διηνεκὲς ταῖς μετὰ ταῦτα γενεαῖς ὥστε μὴ τοῖς αὐτοῖς ἐπιχειρεῖν ἵνα μὴ τοῖς αὐτοῖς περιπέσωσι.
Καὶ ἔξεστι τῷ βουλομένῳ εἰς τοὺς τόπους ἀφικνεῖσθαι ἐκείνους καὶ ὁρᾷν αὐτὴν ὡς εἰπεῖν τὴν γῆν βοῶσαν καὶ δεικνύουσαν τῆς τιμωρίας τὰ ἴχνη καὶ μετὰ τοσούτων ἐτῶν ἀριθμὸν ὡς χθὲς καὶ πρώην ἐπαχθείσης τῆς τιμωρίας οὕτω καταφανὴς ἡ ἀγανάκτησις δείκνυται.
Δι' ὃ παρακαλῶ ἐξ ὧν ἕτεροι τὴν δίκην ἔδοσαν ἡμεῖς σωφρονιζώμεθα.
Ἀλλ' ἴσως εἴποι τις ἄν Τί οὖν ἐπειδὴ ἐκεῖνοι οὕτως ἐκολάσθησαν οὐκ εἰσὶ καὶ νῦν πολλοὶ τὰ αὐτὰ ἐκείνοις παρανομοῦντες καὶ μὴ κολαζόμενοι Ναί ἀλλὰ τοῦτο μᾶλλον τιμωρίαν προξενήσει τοῖς τοιαῦτα παρανομοῦσι.
Ὅταν γὰρ μήτε ἐκ τῶν εἰς ἐκείνους συμβεβηκότων σωφρονιζώμεθα μήτε ἀπὸ τῆς μακροθυμίας τοῦ Θεοῦ κερδαίνωμέν τι ἐννόησον καὶ ὅπως ἐκεῖνο τὸ ἄσβεστον πῦρ σφοδρότερον ἑαυτοῖς ὑπανάπτωμεν καὶ τὸν σκώληκα πικρὸν ἐργαζώμεθα.
Ἄλλως δὲ ἐπειδὴ πολλοὶ διὰ τὴν τοῦ Θεοῦ χάριν εἰσὶ καὶ νῦν ἐνάρετοι δυσωπεῖν δυνάμενοι τὸν Δεσπότην καθάπερ τότε ὁ πατριάρχης εἰ καὶ ἡμεῖς ἐκ τοῦ τὰ καθ' ἑαυτοὺς σκοπεῖν καὶ πρὸς τὴν ῥᾳθυμίαν ἀφορᾷν τὴν ἡμετέραν νομίζομεν πολλὴν εἶναι τὴν σπάνιν τῆς ἀρετῆς ὅμως διὰ τὴν ἐκείνων ἀρετὴν τὴν περὶ τούτους μακροθυμίαν ἐπιδείκνυται.
Καὶ ἵνα μάθῃς ὅτι ἡ τῶν τοιούτων παῤῥησία τῆς μακροθυμίας ἡμῖν πρόξενος γίνεται ἄκουσον ἐξ αὐτῆς ταύτης τῆς ἱστορίας τί φησι πρὸς τὸν πατριάρχην ὅτι Ἐὰν δέκα δικαίους εὕρω οὐ μὴ ἀπολέσω τὴν πόλιν.
Καὶ τί λέγω δέκα δικαίους Οὐδεὶς εὑρέθη ἐκεῖ τῆς παρανομίας ἐκτὸς εἰ μὴ μόνος Λὼτ ὁ δίκαιος καὶ αἱ τούτου δύο θυγατέρες.
Ἡ γὰρ γυνὴ δι' αὐτὸν ἴσως τὴν ἐν τῇ πόλει τιμωρίαν διαφυγοῦσα ὕστερον τὴν δίκην ἔδωκε δι' οἰκείαν ῥᾳθυμίαν.
Νυνὶ δὲ διὰ τὴν ἄφατον τοῦ Θεοῦ φιλανθρωπίαν ἐπειδὴ ἐπέδωκε τὰ τῆς εὐσεβείας πολλοὶ καὶ ἐν μέσαις ταῖς πόλεσι λανθάνοντές εἰσι δυνάμενοι δυσωπεῖν τὸν Θεὸν καὶ ἐν ὄρεσι καὶ σπηλαίοις ἕτεροι καὶ ἡ τῶν ὀλίγων τούτων ἀρετὴ τὴν τῶν πολλῶν κακίαν ἀποκρύψαι δύναται ἐπειδὴ πολλὴ τοῦ Δεσπότου ἡ ἀγαθότης καὶ πολλάκις οἶδε δι' ὀλίγους δικαίους τῶν πολλῶν χαρίζεσθαι τὴν σωτηρίαν.
Καὶ τί λέγω δι' ὀλίγους δικαίους Πολλάκις ὅταν μὴ εὑρεθῇ ἐν τῷ παρόντι βίῳ δίκαιος διὰ τὴν τῶν τετελευτηκότων ἀρετὴν τῶν ζώντων κήδεται καὶ βοᾷ λέγων Ὑπερασπιῶ τῆς πόλεως ταύτης δι' ἐμὲ καὶ διὰ Δαυῒδ τὸν παῖδά μου.
Εἰ καὶ αὐτοὶ φησὶν ἀνάξιοί εἰσι τοῦ σώζεσθαι καὶ οὐδεμίαν ἀφορμὴν ἔχουσι σωτηρίας ἀλλ' ἐπειδὴ τὸ φιλανθρωπεύεσθαι σύνηθες ἐμοὶ καὶ περὶ τὸ ἐλεεῖν εἰμι ἕτοιμος καὶ ἐξαρπάζειν τῶν δεινῶν δι' ἐμαυτὸν ποιήσω καὶ διὰ τὸν παῖδά μου Δαυῒδ ὑπερασπισμόν καὶ ὁ πρὸ τοσούτων ἐτῶν τοῦ βίου μεταστὰς οὗτος αἴτιος τῆς σωτηρίας γίνεται τοῖς ὑπὸ τῆς οἰκείας ῥᾳθυμίας προδεδομένοις.
Εἶδες φιλανθρωπίαν Δεσπότου πῶς τιμᾷ τοὺς ἐν ἀρετῇ διαλάμποντας πῶς αὐτοὺς προτίθησι καὶ ἀνταξίους δείκνυσι παντὸς τοῦ πλήθους Διὰ τοῦτο καὶ Παῦλος ἔλεγεν Περιῆλθον ἐν μηλωταῖς ἐν αἰγείοις δέρμασιν ὑστερούμενοι θλιβόμενοι κακουχούμενοι ὧν οὐκ ἦν ἄξιος ὁ κόσμος.
Οὗτος ἅπας φησὶν ὁ κόσμος ὁ κατὰ τὴν οἰκουμένην ἅπασαν οὐκ ἂν εἴη ἰσοστάσιος τούτων τῶν ἐν θλίψεσι τῶν ἐν κακουχίαις τῶν γυμνητευόντων τῶν περιιόντων τῶν ἐν σπηλαίοις διαγόντων διὰ τὸν Θεόν.
Ὅταν οὖν ἴδῃς ἀγαπητὲ ἄνδρα εὐτελὲς μὲν σχῆμα ἔξωθεν περικείμενον ἀρετὴν δὲ ἔνδοθεν περιβεβλημένον μὴ ἐξευτελίσῃς τοῦτον διὰ τὸ φαινόμενον ἀλλὰ τὸν τῆς ψυχῆς πλοῦτον καταμάνθανε καὶ τὴν ἔνδον περιφάνειαν καὶ τότε ὄψει πανταχόθεν τὴν ἀρετὴν λάμπουσαν.
Τοιοῦτος ἦν ὁ μακάριος Ἠλίας μηλωτὴν μόνον εἶχε καὶ ὁ τὴν πορφυρίδα περιβεβλημένος Ἀχαὰβ τῆς ἐκείνου μηλωτῆς ἐδεῖτο.
Εἶδες τοῦ μὲν Ἀχαὰβ τὴν πενίαν τοῦ δὲ Ἠλία τὸν πλοῦτον Ὅρα καὶ τῆς δυνάμεως ὅσον τὸ μέσον.
Ἡ μηλωτὴ τούτου τὸν οὐρανὸν ἀπέκλεισε τῶν ὑετῶν ἔστησε τὴν φορὰν καὶ ἡ γλῶσσα τοῦ προφήτου χαλινὸς ἐγένετο τῷ οὐρανῷ καὶ ἐπὶ τρία ἔτη καὶ μῆνας ἓξ ὑετὸς οὐκ ἐγένετο καὶ ὁ τὴν ἁλουργίδα καὶ τὸ διάδημα περικείμενος περιῄει τὸν προφήτην ἐπιζητῶν καὶ οὐδὲν δυνάμενος κερδᾶναι ἐκ τῆς τοσαύτης δυναστείας.
Ἀλλ' ὅρα Δεσπότου φιλανθρωπίαν.
Ἐπειδὴ εἶδεν ἀπὸ ζήλου καὶ πολλῆς θερμότητος τὸν προφήτην κινηθέντα καὶ τὴν μεγάλην ταύτην τιμωρίαν ἐπαγαγόντα κατὰ πάσης τῆς γῆς ὥστε μὴ καὶ αὐτὸν συναπολαῦσαι τῆς τιμωρίας καὶ ὁμοίως τῇ ἐκείνων πονηρίᾳ κολάζεσθαι φησὶ πρὸς αὑτόν Ἐγερθεὶς πορεύθητι εἰς Σαρεπτὰ τῆς Σιδωνίας.
Ἐκεῖ γὰρ ἐντελοῦμαι γυναικὶ χήρᾳ τοῦ διατρέφειν σε.
Καὶ ἀναστὰς ἐπορεύθη.
Ὅρα τοῦ Πνεύματος τὴν χάριν ἀγαπητέ.
Καὶ γὰρ καὶ χθὲς εἰς φιλοξενίαν ἡμῖν ὁ λόγος ἅπας κατέληξε καὶ σήμερον ἰδοὺ ἡ φιλόξενος αὕτη χήρα εἰς τέλος ἡμῖν ἄγειν τὸν λόγον μέλλει.
Καὶ παρεγένετο φησὶ πρὸς τὴν χήραν καὶ εὗρεν αὐτὴν συλλέγουσαν ξύλα καί φησι πρὸς αὐτήν Δός μοι μικρὸν ὕδωρ καὶ πίομαι.
Ἡ δὲ ὑπήκουσε.
Καί φησι πρὸς αὐτὴν πάλιν Ποίησόν μοι ἐγκρυφίας καὶ φάγομαι.
Ἡ δὲ λοιπὸν ἐκκαλύπτει αὑτῆς τὴν ὑπερβάλλουσαν πενίαν μᾶλλον δὲ τὸν ἄφατον πλοῦτον ἡ γὰρ τῆς πενίας ἐπίτασις ἐδείκνυ τοῦ πλούτου τὸ μέγεθος.
Ἡ δέ φησιν Οὐκ ἔστι τῇ δούλῃ σου εἰ μὴ δρὰξ ἀλεύρου καὶ ὀλίγον ἔλαιον ἐν τῷ καμψάκῃ καὶ φαγόμεθα ἐγώ τε καὶ τὰ παιδία καὶ ἀποθανούμεθα.
Ἐλεεινὰ τὰ ῥήματα καὶ αὐτὴν λιθίνην ψυχὴν ἱκανὰ ἐπικάμψαι.
Οὐδεμία λοιπὸν φησὶν ἔσται ἐλπὶς σωτηρίας.
Ἐπὶ θύραις τὰ τοῦ θανάτου.
Τοῦτο μόνον ἡμῖν ὑπολέλειπται πρὸς ζωὴν ὃ μόλις ἀρκέσει ἐμοὶ καὶ τοῖς παιδίοις.
Ὅπερ ἦν μοι δυνατὸν πεποίηκα τοῦ ὕδατος μετέδωκα.
Ἀλλ' ἵνα μάθωμεν καὶ τῆς γυναικὸς τὸ φιλόξενον καὶ τοῦ δικαίου τὴν πολλὴν παῤῥησίαν ὅρα τί γίνεται.
Ἐπειδὴ ἔμαθεν ὁ προφήτης πάντα μετὰ ἀκριβείας ἵνα ἐκκαλύψῃ ἡμῖν τὴν ἀρετὴν τῆς γυναικὸς  καί φησι πρὸς αὐτήν Ποίησον ἐμοὶ πρῶτον καὶ φάγομαι καὶ τότε τοῖς τέκνοις σου.
Ἀκούετε γυναῖκες αἱ πλούτῳ περιῤῥεόμεναι καὶ εἰς μυρία ἀνόνητα καταναλίσκουσαι τὴν οἰκείαν περιουσίαν καὶ οὐδὲ μετὰ τὴν οἰκείαν ἀπόλαυσιν πολλάκις καταδεχόμεναι ὀβολοὺς δύο προέσθαι τοῖς δεομένοις ἢ ἀνδρί τινι τῶν ἐναρέτων διὰ τὸν Θεὸν πενομένῳ.
Αὕτη δὲ οὐδὲν ἕτερον κεκτημένη ἢ τὴν δράκα τοῦ ἀλεύρου καὶ μέλλουσα κατὰ μικρὸν ὅσον κατὰ τὸν ἑαυτῆς λογισμὸν τῶν παίδων τὸν θάνατον ὁρᾷν ἀκούσασα παρὰ τοῦ προφήτου ὅτι Ἐμοὶ πρῶτον ποίησον καὶ τότε σοὶ καὶ τοῖς παιδίοις σου οὐκ ἐδυσχέρανεν οὐκ ἠμέλλησεν ἀλλ' ἐποίει τὸ ἐπιταχθὲν παιδεύουσα πάντας ἡμᾶς προτιμᾷν τῆς οἰκείας ἀναπαύσεως τοὺς τοῦ Θεοῦ δούλους καὶ μὴ ἁπλῶς παρατρέχειν τὰ τοιαῦτα κέρδη ἀλλ' εἰδέναι ὅτι πολλὴ ἡ ὑπὲρ τούτων ἡμῖν ἀντίδοσις ἔσται.
Ὅρα γοῦν ταύτην τὴν χήραν ἀντὶ μιᾶς δρακὸς ἀλεύρου καὶ ὀλίγου ἐλαίου πῶς διηνεκῆ ἅλωνα ἐκτήσατο.
Μετὰ γὰρ τὸ τραφῆναι τὸν προφήτην οὔτε ἡ δρὰξ τοῦ ἀλεύρου ἐπέλειψεν οὔτε ὁ καμψάκης τοῦ ἐλαίου πάσης τῆς γῆς λιμῷ διαφθειρομένης.
Καὶ τὸ δὴ θαυμαστὸν καὶ παράδοξον ὅτι οὐδὲ μόχθων ἐδεῖτο λοιπὸν ἀλλ' εἶχεν ἕτοιμον διηνεκῶς τὸ ἄλευρον καὶ τὸ ἔλαιον καὶ οὔτε γεωργίας ἔχρῃζεν οὔτε τῆς τῶν βοῶν συνεργίας οὔτε ἑτέρας τινὸς ἐπιμελείας ἀλλὰ παρὰ φύσιν ἦν ἰδεῖν ἅπαντα συμβαίνοντα Καὶ τοῦ βασιλέως τοῦ τὸ διάδημα περικειμένου ἐν ἀμηχανίᾳ ὄντος καὶ λιμῷ διαφθειρομένου χήρα ἡ πενιχρὰ ἡ πάντων ἐστερημένη ἐπειδὴ τὸν προφήτην ὑπεδέξατο ἐν εὐπορίᾳ ἐτύγχανε διηνεκεῖ.
Διὰ τοῦτο καὶ ὁ Χριστὸς ἔλεγεν Ὁ δεχόμενος προφήτην εἰς ὄνομα προφήτου μισθὸν προφήτου λήψεται.
Εἶδες χθὲς οἵων ὁ πατριάρχης ἠξιώθη δαψιλῆ τὴν φιλοξενίαν ἐπιδειξάμενος καὶ μετὰ πολλῆς τῆς θερμότητος ὅρα καὶ ταύτην τὴν Σιδωνίαν ἀθρόον πλοῦτον ἄφατον κτησαμένην.
Ἡ γὰρ γλῶσσα τοῦ προφήτου ἡ τοῦ οὐρανοῦ τὰς ἡνίας ἐπισχοῦσα αὕτη τοῦ ἀλεύρου τὴν δράκα πηγάσαι ἐποίησε ταὶ τοῦ ἐλαίου τὸν καμψάκην.
Ταύτην πάντες μιμείσθωσαν καὶ ἄνδρες καὶ γυναῖκες.
Ἐγὼ μὲν γὰρ ἐβουλόμην εἰς τὸν τοῦ προφήτου ζῆλον ὑμᾶς ἐναγαγεῖν καὶ τῆς ἀρετῆς τὴν μίμησιν ἀλλ' ἐπειδὴ τοῦτο ὑπέρογκον ὑμῖν δοκεῖ εἶναι καίτοι κἀκεῖνος ἄνθρωπος ἦν καὶ σάρκα περιέκειτο καθὼς καὶ ἡμεῖς καὶ τῆς αὐτῆς ἡμῖν μετεῖχε φύσεως ἀλλ' ἐπειδὴ τὰ παρ' ἑαυτοῦ μετὰ δαψιλείας εἰσήνεγκε καὶ τὴν ἀρετὴν εἵλετο ἠξιώθη καὶ τῆς ἄνωθεν χάριτος ἀλλὰ τέως κἂν τὴν γυναῖκα ταύτην μιμησώμεθα καὶ τότε κατὰ μικρὸν ἥξομεν καὶ ἐπὶ τὴν τοῦ προφήτου μίμησιν.
Μιμησώμεθα τοίνυν τὴν ταύτης φιλοξενίαν καὶ μηδεὶς λοιπὸν πενίαν προβαλλέσθω.
Οἶος γὰρ ἂν ᾖ πένης οὐκ ἂν εἴη ταύτης πενέστερος ἣ πρὸς μίαν ἡμέραν μόνον ἐκέκτητο τροφὴν καὶ οὐδὲ οὕτως ὀκνηροτέρα γέγονε περὶ τὴν τοῦ δικαίου αἴτησιν ἀλλὰ πολλῇ τῇ προθυμίᾳ χρησαμένη ταχεῖαν τὴν ἀμοιβὴν ἐκομίσατο.
Τοιαῦτα γὰρ τὰ παρὰ τοῦ Θεοῦ.
Ἀντὶ μικρῶν ἔθος αὐτῷ μεγάλα δωρεῖσθαι.
Τί γὰρ εἰπέ μοι τοσοῦτον εἰσήνεγκεν ὅσον ἐκομίσατο Ἀλλ' ὁ Δεσπότης ὁ ἡμέτερος οὐ τῇ ποσότητι προσέχειν εἴωθεν ἀλλὰ τῇ δαψιλείᾳ τῆς γνώμης καὶ ἀπὸ ταύτης καὶ τὰ μικρὰ μεγάλα γίνεται καὶ τὰ μεγάλα πολλάκις ἐξευτελίζεται ὅταν μὴ ἱλαρᾷ τῇ προθυμίᾳ ἐπιτελῆται τὰ γινόμενα.
Διὰ τοῦτο καὶ ἡ χήρα ἐκείνη ἡ ἐν τῷ Εὐαγγελίῳ πολλῶν πολλὰ βαλόντων ἐν τῷ γαζοφυλακίῳ δύο λεπτὰ βαλοῦσα πάντας ὑπερηκόντισεν οὐκ ἐπειδὴ πλείονα τῶν ἄλλων ἔβαλεν ἀλλ' ὅτι δαψιλῆ τὴν γνώμην ἐπεδείξατο.
Οἱ μὲν γὰρ ἄλλοι φησὶν ἐκ τοῦ περισσεύοντος αὐτοῖς τοῦτο ἐποίουν αὕτη δὲ ἅπαντα ἅπερ ἐκέκτητο ἔβαλεν.
Ὅλον γὰρ τὸν βίον αὐτῆς ἔβαλε.
Κἂν τὰς γυναῖκας μιμησώμεθα οἱ ἄνδρες καὶ μὴ ἐλάττους αὐτῶν ὀφθῶμεν ἀλλὰ σπουδάσωμεν μὴ μόνον πρὸς τὴν οἰκείαν ἀπόλαυσιν πᾶσαν τὴν οὐσίαν καταναλίσκειν ἀλλὰ καὶ τῶν δεομένων πολλὴν ποιεῖσθαι πρόνοιαν καὶ μετὰ προθυμίας καὶ φαιδρότητος τοῦτο ποιεῖν.
Καὶ γὰρ ὁ γεωργὸς εἰς τὴν γῆν καταβάλλων τὰ σπέρματα οὐ μετὰ στυγνότητος τοῦτο ἐργάζεται ἀλλὰ χαίρων καὶ γεγηθὼς καὶ ἤδη τῇ προσδοκίᾳ τὰ δράγματα βλέπειν νομίζων οὕτως εἰς τὴν γῆν ἀφίησι τὰ σπέρματα.
Καὶ σὺ τοίνυν ἀγαπητὲ μὴ πρὸς τὸν λαμβάνοντα ὅρα μόνον μηδὲ πρὸς τὴν δαπάνην τὴν γινομένην ἀλλ' ἐννόει ὅτι οὗτος μέν ἐστιν ὁ ὁρώμενος ὁ παρὰ σοῦ δεχόμενος ἕτερος δὲ ὁ τὰ εἰς ἐκεῖνον γινόμενα οἰκειούμενος καὶ οὐχ ὁ τυχὼν ἀλλ' ὁ τῶν ὅλων Δεσπότης ὁ τῶν ἁπάντων Κύριος ὁ οὐρανοῦ καὶ γῆς ποιητής καὶ ὅτι ἡ δαπάνη αὕτη πρόσοδος γίνεται καὶ οὐ μόνον οὐκ ἐλαττοῖ σου τὴν οὐσίαν ἀλλὰ καὶ πλεονάζει μᾶλλον ἐὰν σὺ μετὰ πίστεως τοῦτο ἐργάζῃ καὶ ἱλαρᾶς τῆς προθυμίας.
Εἴπω τὸ κεφάλαιον τῶν ἀγαθῶν μετὰ τῆς προσόδου τῆς ἀπὸ τῆς δαπάνης ταύτης γινομένης καὶ ἁμαρτημάτων συγχωρήσεώς σοι πρόξενος γίνεται οὗ τί ἂν γένοιτο ἴσον Εἰ τοίνυν βουλοίμεθα εἰδέναι πλουτεῖν τὸν ἀληθῆ πλοῦτον καὶ μετὰ τοῦ πλούτου καὶ τῶν ἁμαρτημάτων τὴν συγχώρησιν εὕρασθαι ἐκχέωμεν τὰ ὄντα εἰς τὰς τῶν δεομένων χεῖρας προαποστείλωμεν αὐτὰ εἰς τὸν οὐρανὸν ἔνθα οὐδὲ κλέπτης οὐδὲ λῃστὴς οὐ τοιχωρύχος οὐκ οἰκέτου κακουργία οὐκ ἄλλο οὐδὲν λυμήνασθαι δυνήσεται τὸν πλοῦτον τὸν ἡμέτερον.
Τὸ γὰρ χωρίον ἐκεῖνο πάσης τοιαύτης βλάβης ἀνώτερον.
Μόνον μὴ μετὰ κενοδοξίας τοῦτο ποιῶμεν ἀλλὰ κατὰ τοὺς ὑπ' αὐτοῦ δεδομένους νόμους ὥστε μὴ τὸν παρὰ τῶν ἀνθρώπων ἔπαινον καρπώσασθαι ἀλλὰ τὸν παρὰ τοῦ κοινοῦ πάντων Δεσπότου ἵνα μὴ καὶ τὴν δαπάνην ὑπομείνωμεν καὶ τοῦ κέρδους ἀποστερηθῶμεν.
Ὥσπερ γὰρ πάσαις ταῖς ἄλλαις ἐπιβουλαῖς ἀνάλωτός ἐστιν ὁ πλοῦτος ὁ ἐκεῖ μετατιθέμενος διὰ τῆς τῶν πενήτων χειρὸς οὕτω κενοδοξίᾳ μόνῃ ἀναλίσκεται καὶ ὅπερ ἐστὶν ἐνταῦθα ὁ σὴς καὶ ὁ σκώληξ πρὸς τὴν τῆς ἐσθῆτος διαφθορὰν τοῦτο κενοδοξία γίνεται πρὸς τὸν ἀπὸ τῆς ἐλεημοσύνης συλλεγόμενον πλοῦτον.
Δι' ὃ παρακαλῶ μὴ μόνον ποιῶμεν τὴν ἐλεημοσύνην ἀλλὰ καὶ μετὰ ἀσφαλείας ταύτην ἐργαζώμεθα ἵνα ἀντὶ μικρῶν μεγάλα καρπωσώμεθα ἀγαθὰ καὶ ἀντὶ τῶν ἐπικήρων τὰ ἄφθαρτα καὶ ἀντὶ τῶν προσκαίρων τὰ αἰώνια καὶ μετὰ τούτων ἁπάντων καὶ τῆς ἀφέσεως τῶν ἁμαρτημάτων τυχεῖν δυνηθῶμεν καὶ τῶν ἀποῤῥήτων ἐκείνων ἀγαθῶν ὧν γένοιτο πάντας ἡμᾶς ἐπιτυχεῖν χάριτι καὶ φιλανθρωπίᾳ τοῦ Κυρίου ἡμῶν Ἰησοῦ Χριστοῦ μεθ' οὗ τῷ Πατρὶ ἡ δόξα ἅμα τῷ ἁγίῳ καὶ ζωοποιῷ Πνεύματι νῦν καὶ ἀεὶ καὶ εἰς τοὺς αἰῶνας τῶν αἰώνων.
Καθάπερ λειμών τις εὐανθὴς διάφορα καὶ ποικίλα τὰ ἄνθη ἐν ἑαυτῷ δείκνυσιν οὕτως ἡ θεία Γραφὴ τῶν δικαίων τὰς ἀρετὰς ἡμῖν δείκνυσιν οὐχ ἵνα καθάπερ ἐπὶ τῶν ἀνθῶν πρὸς βραχὺ μόνον ἀπολαύσωμεν τῆς εὐωδίας ἀλλ' ἵνα διηνεκῆ τὴν ἐντεῦθεν ὠφέλειαν καρπωσώμεθα.
Ἐκεῖ μὲν γὰρ μόνον ἐδεξάμεθα τῇ χειρὶ τὰ ἄνθη καὶ μετ' ὀλίγον αὐτὰ μαρανθέντα τὴν οἰκείαν χάριν ἠμαύρωσεν ἐνταῦθα δὲ οὐχ οὕτως ἀλλ' ἐπειδὰν δεξώμεθα διὰ τῆς ἀκοῆς τὰς ἀρετὰς τῶν δικαίων καὶ εἰς τοὺς κόλπους τῆς διανοίας ἡμῶν αὐτὰς ἐναποθώμεθα διὰ παντὸς τοῦ χρόνου τῆς τούτων εὐωδίας ἀπολαύειν δυνάμεθα ἐὰν ἐθέλωμεν.
Φέρε οὖν ἐπειδὴ τοιαύτη τῶν ἐν τῇ θείᾳ Γραφῇ κειμένων ἁγίων ἡ εὐωδία σήμερον τοῦ Λὼτ τὴν εὐωδίαν καταμάθωμεν ἵνα γνῶμεν ἀκριβῶς ὅπως εἰς ἄκραν τῆς ἀρετῆς τὴν κορυφὴν ἡ τοῦ πατριάρχου συνουσία τὸν δίκαιον τοῦτον ἀνήγαγε καὶ κατ' ἴχνος αὐτοῦ καὶ αὐτὸς τὴν οἰκείαν φιλοξενίαν διὰ τῶν ἔργων ἐπιδείκνυται.
Ἀλλ' ἵνα σαφέστερος ἡμῖν ὁ λόγος γένηται ἄξιον αὐτῶν τῆς Γραφῆς ἐπακοῦσαι τῶν ῥημάτων.
Ἦλθον δὲ φησὶν οἱ δύο ἄγγελοι εἰς Σόδομα ἑσπέρας.
Τίνος ἕνεκεν οὕτως ἤρξατο Ἦλθον δὲ οἱ δύο ἄγγελοι εἰς Σόδομα ἑσπέρας Ἐπειδὴ μετὰ τὸ ἐπιξενωθῆναι τῷ πατριάρχῃ ἐξαναστάντων αὐτῶν ἐκεῖθεν ὁ μὲν κηδεμὼν καὶ φιλάνθρωπος Θεὸς τὴν οἰκείαν ἀγαθότητα μιμούμενος καὶ σχήματι ἀνθρώπου τότε ὀφθεὶς παρέμενε τῷ πατριάρχῃ διαλεγόμενος καθάπερ χθὲς ἠκούσατε βουλόμενος ἅπαντας ἡμᾶς διδάξαι καὶ τῆς ἑαυτοῦ μακροθυμίας τὴν ὑπερβολὴν καὶ τοῦ πατριάρχου τὸ φιλόστοργον οἱ δὲ ἄγγελοι ὥρμησαν ἐπὶ τὰ Σόδομα τὴν ἀκολουθίαν ἑαυτῆς διατηροῦσα ἡμῖν ἡ θεία Γραφὴ νῦν φησιν Ἦλθον δὲ οἱ δύο ἄγγελοι εἰς Σόδομα ἑσπέρας τὸ ἐπιταχθὲν πληρώσοντες.
Καὶ ὅρα ἀκρίβειαν καὶ παρατήρησιν τῆς θείας Γραφῆς πῶς καὶ τὸν καιρὸν ἡμῖν ἐσήμανε καθ' ὃν παρεγένοντο Ἑσπέρας γάρ φησι.
Καὶ τίνος ἕνεκεν τὸν καιρὸν ἐδήλωσε καὶ διὰ τί κατὰ τὴν ἑσπέραν παρεγένοντο Ἵνα τὴν πολλὴν ἡμῖν ἐπίτασιν δείξῃ τῆς τοῦ Λὼτ φιλοξενίας.
Καθάπερ γὰρ ὁ πατριάρχης κατὰ τὸν τῆς μεσημβρίας καιρὸν καθήμενος ἐπετήρει τοὺς παριόντας καὶ ἔργον ἐποιεῖτο τὴν τούτων θήραν καὶ ἐπέτρεχε καὶ μετὰ περιχαρείας τοὺς ὁδίτας ὑπεδέχετο τὸν αὐτὸν δὴ τρόπον καὶ ὁ δίκαιος οὗτος ἐπειδὴ ᾔδει τῆς κακίας τῶν ἐν Σοδόμοις οἰκούντων τὴν πονηρίαν οὐδὲ τὸν τῆς ἑσπέρας καιρὸν παρεπέμπετο ἀλλὰ μέχρι τούτου παρέμενε μήπου θησαυρός τις αὐτῷ παρεμπέσῃ καὶ τὸν ἀπὸ τῆς φιλοξενίας καρπὸν δρέψασθαι δυνηθῇ Ἀληθῶς θαυμάσαι ἔστι μετὰ πολλῆς τῆς ὑπερβολῆς τοῦ δικαίου τούτου τὴν ἀρετὴν ὅτι ἐν μέσῳ τοιούτων παρανόμων ἀναστρεφόμενος οὐ μόνον οὐ γέγονε ῥᾳθυμότερος ἀλλὰ καὶ πολλῷ πλείονα τὴν ἀρετὴν ἐπεδείκνυτο.
Καὶ πάντων ὡς εἰπεῖν κατὰ κρημνῶν φερομένων οὗτος μόνος ἐν τοσούτῳ πλήθει τὴν εὐθεῖαν ὥδευεν ὁδόν.
Ποῦ νῦν εἰσιν οἱ λέγοντες ὅτι οὐχ οἷόν τε ἐν μέσῃ πόλει στρεφόμενόν τινα διασῶσαι τὴν ἀρετὴν ἀλλ' ἀναχωρήσεως δεῖ καὶ τῆς ἐν τοῖς ὄρεσι διατριβῆς καὶ οὐ δυνατὸν τὸν οἰκίας προεστῶτα καὶ γυναῖκα ἔχοντα καὶ παίδων ἐπιμελούμενον καὶ οἰκετῶν ἐνάρετον εἶναι Ὁράτωσαν τοίνυν τὸν δίκαιον τοῦτον μετὰ γυναικὸς καὶ παιδίων καὶ οἰκετῶν καὶ ἐν πόλει διάγοντα καὶ μεταξὺ τοσούτων πονηρῶν καὶ παρανόμων διατρίβοντα καὶ καθάπερ σπινθῆρά τινα ἐν μέσῳ πελάγει διαλάμποντα καὶ οὐ μόνον οὐ σβεννύμενον ἀλλὰ καὶ λαμπρότερον τὸ φῶς δεικνύοντα.
Καὶ ταῦτα λέγω οὐ κωλύων τὴν ἀναχώρησιν τὴν ἀπὸ τῶν πόλεων καὶ τὴν ἐν τοῖς ὄρεσι καὶ ταῖς ἐρημίαις διατριβὴν ἀπαγορεύων ἀλλὰ δεικνὺς ὅτι τῷ βουλομένῳ νήφειν καὶ ἐγρηγορέναι οὐδὲν τούτων κώλυμα γίνεται.
Ὥσπερ οὖν τὸν ῥᾴθυμον καὶ ἀναπεπτωκότα οὐδὲ ἡ ἔρημος ὠφελῆσαί τι δύναται οὐδὲ γὰρ ὁ τόπος ἐστὶν ὁ τὴν ἀρετὴν κατορθῶν ἀλλ' ἡ γνώμη καὶ ὁ τρόπος οὕτω τὸν νήφοντα καὶ διεγηγερμένον οὔτε τὸ ἐν μέσῃ τῇ πόλει διατρίβειν καταβλάψαι τι δυνήσεται.
Καὶ διὰ τοῦτο ἐβουλόμην καθάπερ τὸν μακάριον τοῦτον τοὺς ἐναρέτους μάλιστα ἐν μέσῳ τῶν πόλεων εἶναι ἵνα καθάπερ ζύμη τοῖς ἄλλοις γινόμενοι πολλοὺς εἰς τὸν οἰκεῖον ζῆλον ἐνάγωσιν.
Ἀλλ' ἐπειδὴ δυσχερὲς τοῦτο καταφαίνεται εἶναι κἂν ἐκεῖνο γινέσθω.
Παράγει γὰρ λοιπὸν τὸ σχῆμα τοῦ κόσμου τούτου καὶ βραχὺς ὁ παρὼν βίος καὶ εἰ μὴ νῦν ὡς ἔτι ἐν τῷ σκάμματι ἑστήκαμεν τῶν πόνων τῆς ἀρετῆς ἁψώμεθα καὶ τὰ δίκτυα τῆς κακίας διαφύγωμεν ὕστερον μάτην ἑαυτοὺς αἰτιασόμεθα ὅτε οὐδὲν ὄφελος τῆς μεταγνώσεως.
Ἕως μὲν γὰρ ἂν ὦμεν ἐν τῇ παρούσῃ ζωῇ δυνατὸν μεταγνόντας τοῦ ἐντεῦθεν ἀπόνασθαι κέρδους καὶ τὰ πρότερα ἀπονιψαμένους ἁμαρτήματα τῆς τοῦ Δεσπότου φιλανθρωπίας ἀξιωθῆναι εἰ δὲ τὸν παρόντα καιρὸν προϊέμενοι ἀθρόον προαναρπασθείημεν μετανοήσομεν μὲν καὶ τότε οὐδεμίαν δὲ ὄνησιν ἐκ τούτου ἕξομεν.
Καὶ ἵνα μάθῃς ἄκουε τοῦ Προφήτου λέγοντος Ἐν δὲ τῷ ᾅδῃ τίς ἐξομολογήσεταί σοι καὶ πάλιν Ἀδελφὸς οὐ λυτροῦται λυτρώσεται ἄνθρωπος Οὐδεὶς φησὶν ἔσται ἐκεῖ λοιπὸν ὁ ἐξαιρούμενος τὸν ὑπὸ τῆς οἰκείας ῥᾳθυμίας προδεδομένον οὔτε ἂν ἀδελφὸς ᾖ οὔτε ἂν πατὴρ οὔτε ἂν μήτηρ.
Καὶ τί λέγω ἀδελφὸς καὶ πατὴρ καὶ μήτηρ Οὔτε αὐτοὶ οἱ δίκαιοι οἱ παῤῥησίαν πολλὴν κεκτημένοι τότε συμβαλέσθαι τι δυνήσονται ἡμῖν εἰ νῦν ῥᾳθυμήσαιμεν.
Ἐὰν στῇ γὰρ φησὶ Νῶε καὶ Ἰὼβ καὶ Δανιὴλ υἱοὺς αὐτῶν καὶ θυγατέρας αὐτῶν οὐ μὴ ἐξέλωνται.
Καὶ ὅρα τῆς ἀπειλῆς τὸ μέγεθος καὶ οἵους δικαίους εἰς μέσον παρήγαγεν.
Ἐπειδὴ οὗτοι γὰρ κατὰ καιρὸν καὶ ἑτέροις σωτηρίας ὑπόθεσις γεγόνασιν ὅ τε γὰρ Νῶε τοῦ φοβεροῦ κλυδωνίου ἐκείνου τὴν οἰκουμένην κατειληφότος καὶ τὴν γυναῖκα καὶ τοὺς υἱοὺς ἔσωσε καὶ ὁ Ἰὼβ ὁμοίως καὶ ἑτέροις σωτηρίας ὑπόθεσις γέγονε καὶ ὁ Δανιὴλ δὲ πολλοὺς ἐξήρπασε θανάτου ἡνίκα ὁ βάρβαρος ἐκεῖνος ἐπιζητῶν τὰ ὑπὲρ ἀνθρωπίνην φύσιν τυγχάνοντα ἀνελεῖν ἐπεχείρει τοὺς Χαλδαίους καὶ τοὺς Μάγους καὶ τοὺς Γαζαρηνούς.
Καὶ ἵνα μὴ νομίσωμεν ὅτι καὶ ἐν τῷ μέλλοντι αἰῶνι ἔσται τινὰ τοιαῦτα καὶ οἱ ἐνάρετοι καὶ παῤῥησίαν ἔχοντες τοὺς μετὰ ῥᾳθυμίας ἐνταῦθα διάγοντας ἐλευθερῶσαι τῆς ἐκεῖ τιμωρίας δυνήσονται τοὺς αὑτῶν ἐπιτηδείους διὰ τοῦτο τοὺς δικαίους τούτους παρήγαγεν ἡμῖν τὸν φόβον ἡμῖν ἀνατεινόμενος καὶ παιδεύων ἐν τοῖς οἰκείοις κατορθώμασι μετὰ τὴν ἄνωθεν χάριν τὰς ἐλπίδας τῆς σωτηρίας ἡμῶν ἔχειν καὶ μήτε ἐπὶ προγόνων ἀρετῇ μέγα φρονεῖν εἰ αὐτοὶ ἐν κακίᾳ τυγχάνομεν ὄντες μήτε ἐπ' ἄλλῳ τινὶ ἀλλ' ἓν τοῦτο μόνον σπουδάζειν κἂν προγόνους ὦμεν ἐναρέτους ἐσχηκότες μιμεῖσθαι αὐτῶν τὴν ἀρετήν κἂν τὸ ἐναντίον πάλιν συμβαίη καὶ φαύλων ὦμεν προγόνων μὴ νομίζειν ἐκ τούτου τι παραβλάπτεσθαι ἀλλὰ πρὸς τοὺς τῆς ἀρετῆς πόνους ἐπαποδύεσθαι οὐδὲν γὰρ ἡμῖν ἐκ τούτου βλάβος ἔσται.
Ἕκαστος γὰρ ἐξ ὧν διεπράξατο ἢ στεφανοῦται ἢ κατακρίνεται καθάπερ καὶ ὁ μακάριος Παῦλός φησιν Ἵνα κομίσηται ἕκαστος τὰ διὰ τοῦ σώματος πρὸς ἃ ἔπραξεν εἴτε ἀγαθὸν εἴτε κακόν καὶ πάλιν Ὃς ἀποδώσει ἑκάστῳ κατὰ τὰ ἔργα αὐτοῦ.
Ἅπερ ἅπαντα εἰδότες καὶ πᾶσαν ῥᾳθυμίαν ἀποτιναξάμενοι πολὺν τῆς ἀρετῆς ποιησώμεθα λόγον.
Καὶ ὡς ἔτι ἐν τῷ σκάμματί ἐσμεν πρὶν ἢ διαλυθῆναι τὸ θέατρον φροντίσωμεν ἡμῶν τῆς σωτηρίας ἵνα ἐν τῷ βραχεῖ τούτῳ χρόνῳ τὴν ἀρετὴν μετελθόντες ἐν τῷ διηνεκεῖ αἰῶνι τὰς ὑπὲρ ταύτης ἀμοιβὰς κομισώμεθα καθάπερ καὶ ὁ δίκαιος οὗτος ὁ μεταξὺ τοσούτων πονηρῶν οἰκῶν καὶ οὐδένα ἔχων ζηλοῦντα αὐτοῦ τὴν ἀρετὴν ἀλλὰ καὶ πάντας ὁρῶν χλευάζοντας κωμῳδοῦντας οὐ μόνον ὀκνηρότερος οὐκ ἐγένετο ἀλλὰ καὶ οὕτω διέλαμψεν ὡς καταξιωθῆναι καὶ ἀγγέλους ὑποδέξασθαι καὶ πάντων ἄρδην ἀπολλυμένων αὐτὸς μόνος σὺν ταῖς θυγατράσι διέφυγε τὴν ἐπενεχθεῖσαν δίκην.
Ἀλλ' ἐπὶ τὴν ἀκολουθίαν τοῦ λόγου ἐπανέλθωμεν.
Ἦλθον δὲ φησὶν οἱ δύο ἄγγελοι εἰς Σόδομα ἑσπέρας.
Ὁ καιρὸς μάλιστα δείκνυσιν ἡμῖν τοῦ δικαίου τούτου τὴν ὑπερβάλλουσαν ἀρετὴν ὅτι καὶ ἑσπέρας καταλαβούσης παρέμενε καὶ οὐκ ἀφίστατο.
Ἐπειδὴ γὰρ ᾔδει τὸ ἐντεῦθεν αὐτῷ τικτόμενον κέρδος διὰ τοῦτο ἐπιθυμῶν ἐπιτυχεῖν τοῦ πλούτου πολλῇ τῇ προσεδρίᾳ ἐκέχρητο καὶ τῆς ἡμέρας πληρωθείσης οὐκ ἀνεχώρει.
Τοιοῦτον γὰρ ψυχὴ ζέουσα καὶ διεγηγερμένη οὐχ ὑπό τινων κωλυτικῶν ἐμποδίζεται τὴν οἰκείαν ἀρετὴν ἐπιδείξασθαι ἀλλὰ καὶ δι' αὐτῶν μάλιστα τῶν κωλυόντων ἐπιπλεῖον αἴρεται καὶ μείζονα τὴν φλόγα τῆς ἐπιθυμίας ἀνάπτει.
Ἰδὼν δὲ φησὶ Λὼτ ἐξανέστη εἰς συνάντησιν αὐτοῖς.
Ἀκουέτωσαν οἱ καὶ παραγινομένους πολλάκις καὶ καθικετεύοντας καὶ πολλὴν τὴν προσεδρίαν ἐπιδεικνυμένους διακρουόμενοι καὶ πολλὴν τὴν ἀπανθρωπίαν ἐπιδεικνύμενοι.
Ὅρα γὰρ τὸν δίκαιον τοῦτον ὅπως οὐκ ἀνέμεινε παραγενέσθαι πρὸς αὐτὸν ἀλλὰ καθάπερ ὁ πατριάρχης οὐκ εἰδὼς τίνες ἦσαν οἱ παραγεγονότες ἀλλ' ὁδίτας τινὰς αὐτοὺς εἶναι ὑπολαμβάνων θεασάμενος μονονουχὶ ἐσκίρτησε καὶ περιχαρὴς γέγονεν ὡς ἐπιτυχὼν τῆς θήρας καὶ μὴ διαμαρτὼν τοῦ σπουδαζομένου.
Ἰδὼν γὰρ φησὶν ἐξανέστη εἰς συνάντησιν αὐτοῖς καὶ προσεκύνησε τῷ προσώπῳ ἐπὶ τὴν γῆν.
Ηὐχαρίστησε τῷ Θεῷ ὅτι κατηξίωσεν αὐτὸν ὑποδέξασθαι τοὺς παριόντας.
Σκόπει ψυχῆς ἀρετήν.
Μεγάλην εὐεργεσίαν παρὰ τοῦ Θεοῦ ταύτην ἡγήσατο τὸ ἐπιτυχεῖν τῶν ἀνδρῶν καὶ διὰ τῆς εἰς τούτους δεξιώσεως τὸν οἰκεῖον πόθον ἀποπληρῶσαι.
Μὴ γάρ μοι λέγε ὅτι ἄγγελοι ἦσαν ἀλλ' ἐκεῖνο λογίζου ὅτι ὁ δίκαιος οὗτος οὐδέπω τοῦτο ἠπίστατο ἀλλ' ὡς ἀνθρώπους ἀγνῶτας παροδεύοντας ὑποδεχόμενος οὕτω διέκειτο.
Καὶ εἶπεν Ἰδοὺ κύριοι ἐκκλίνατε εἰς τὸν οἶκον τοῦ παιδὸς ὑμῶν καὶ καταλύσατε καὶ νίψασθε τοὺς πόδας ὑμῶν καὶ ὀρθρίσαντες ἀπελεύσεσθε εἰς τὴν ὁδὸν ὑμῶν.
Ἱκανὰ τὰ ῥήματα ταῦτα τὴν ἐναποκειμένην ἀρετὴν τῇ τοῦ δικαίου ψυχῇ ἐκκαλύψαι.
Τί γὰρ ἄν τις ἐκπλαγείη τὴν ταπεινοφροσύνην ὑπερβάλλουσαν τὴν θερμότητα ἣν περὶ τὴν φιλοξενίαν ἐπεδείκνυτο Ἰδοὺ φησὶ κύριοι ἐκκλίνατε εἰς τὸν οἶκον τοῦ παιδὸς ὑμῶν.
Κἀκείνους κυρίους καλεῖ καὶ ἑαυτὸν παῖδα αὐτῶν ὀνομάζει.
Ἀκούσωμεν ἀγαπητοὶ τῶν ῥημάτων τούτων μετὰ ἀκριβείας καὶ παιδευθῶμεν καὶ ἡμεῖς τὰ ὅμοια διαπράττεσθαι.
Ὁ ἐπίδοξος ὁ περιφανὴς ὁ ἐν τοσαύτῃ περιουσίᾳ τυγχάνων ὁ οἰκοδεσπότης τοὺς ὁδίτας τοὺς ξένους τοὺς ἀγνῶτας τοὺς εὐτελεῖς τὸ φαινόμενον τοὺς παριόντας τοὺς οὐδαμόθεν αὐτῷ προσήκοντας κυρίους ὀνομάζει καί φησιν Ἐκκλίνατε εἰς τὸν οἶκον τοῦ παιδὸς ὑμῶν καὶ καταλύσατε.
Ἑσπέρα γὰρ φησὶ κατέλαβε.
Πείσθητέ μοι καὶ τὸν κάματον τῆς ἡμέρας παραμυθήσασθε εἰς τὸν οἶκον τοῦ παιδὸς ὑμῶν καταλύσαντες.
Μὴ γὰρ φησὶ μέγα τι ὑμῖν ἐπαγγέλλομαι Νίψασθε τοὺς πόδας ὑμῶν τοὺς ὑπὸ τῆς ὁδοιπορίας κεκμηκότας καὶ ὀρθρίσαντες ἀπελεύσεσθε τὴν ὁδὸν ὑμῶν.
Χαρίσασθε οὖν μοι ταύτην τὴν χάριν καὶ μὴ ἀνανεύσητέ μου πρὸς τὴν παράκλησιν.
Καὶ εἶπαν φησίν Οὐχὶ ἀλλ' ἐν τῇ πλατείᾳ καταλύσομεν.
Καὶ μετὰ τοσαύτην παράκλησιν ἰδὼν αὐτοὺς ἀνανεύοντας οὐκ ἐνάρκησεν οὐκ ἀπέστη τοῦ σπουδαζομένου οὐδὲ ἔπαθέ τι τοιοῦτον οἷον ἡμεῖς πολλάκις ποιοῦμεν καὶ ἐὰν ἄρα ποτέ τινα προτρέψασθαι βουληθείημεν εἶτα θεασώμεθα πρὸς ὀλίγον ἀνανεύοντα εὐθὺς ἀφιστάμεθα καὶ τοῦτο συμβαίνει ἀπὸ τοῦ μὴ θερμότητι καὶ πόθῳ τοῦτο ποιεῖν ἀλλὰ μάλιστα καὶ νομίζειν ἀρκοῦσαν ἀπολογίαν ἔχειν τὸ λέγειν ὅτι τό γε ἑαυτῶν πεποιήκαμεν.
Τί λέγεις ὅτι τὸ σαυτοῦ πεποίηκας Ἀπώλεσας τὴν θήραν διήμαρτες τοῦ θησαυροῦ καὶ τὸ σεαυτοῦ πεποίηκας Τότε ἂν ἦς τὸ σαυτοῦ πεποιηκὼς εἰ μὴ ἔῤῥιψας ἀπὸ τῶν χειρῶν τὸν θησαυρὸν εἰ μὴ παρέδραμες τὴν ἄγραν εἰ μὴ ἀφοσιώσει τῇ μέχρι ῥημάτων τὴν φιλοξενίαν ἐπεδείξω.
Ἀλλ' οὐχ ὁ δίκαιος οὕτως ἀλλὰ τί Ὁρῶν ἀντιτείνοντας καὶ εἰς τὴν πλατείαν καταλῦσαι βουλομένους  λοιπὸν αὐτὸς οὐκ ἔτι ἀνέχεται διὰ λόγων τὴν παράκλησιν ποιεῖσθαι ἀλλὰ καὶ βίαν ἐπιτίθησι.
Διὰ τοῦτο καὶ ὁ Χριστὸς ἔλεγε Βιασταὶ ἁρπάζουσι τὴν βασιλείαν τῶν οὐρανῶν.
Ἔνθα γὰρ ἂν πνευματικὸν πρόκειται κέρδος εὔκαιρος ἡ ἀνάγκη καὶ ἡ βία ἐπαινετή.
Καὶ κατεβιάζετο φησὶν αὐτούς.
Ἐμοὶ δοκεῖ καὶ ἄκοντας αὐτοὺς ἕλκειν.
Εἶτα ἐπειδὴ εἶδον τὸν δίκαιον ἔργον τοῦτο τιθέμενον καὶ οὐ πρότερον ἀφιστάμενον εἰ μὴ τὸ σπουδαζόμενον αὐτῷ εἰς ἔργον ἀγάγοι Ἐξέκλιναν φησὶ πρὸς αὐτὸν καὶ εἰσῆλθον εἰς τὸν οἶκον αὐτοῦ.
Καὶ ἐποίησεν αὐτοῖς πότον καὶ ἀζύμους ἔπεψεν αὐτοῖς καὶ ἔφαγον πρὸ τοῦ κοιμηθῆναι.
Εἶδες καὶ ἐνταῦθα οὐκ ἐν τῇ πολυτελείᾳ τῆς τραπέζης τὴν φιλοξενίαν ἐπιδεικνυμένην ἀλλὰ ἐν τῇ δαψιλείᾳ τῆς γνώμης Ἐπειδὴ γὰρ ἴσχυσεν αὐτοὺς εἰσαγαγεῖν εἰς τὸν οἶκον αὐτοῦ εὐθέως τὰ τῆς φιλοξενίας ἐπεδείκνυτο.
Καὶ ἐκεῖνος μὲν πρὸς τὴν θεραπείαν αὐτῶν παρεσκευάζετο καὶ τὰ τῆς ἑστιάσεως παρεῖχε καὶ πᾶσαν ἐπεδείκνυτο τιμὴν καὶ θεραπείαν πρὸς τοὺς παραγενομένους ἀνθρώπους αὐτούς τινας ὁδίτας εἶναι νομίζων.
Οἱ δὲ ἄνδρες τῆς πόλεως οἱ Σοδομῖται περιεκύκλωσαν τὴν οἰκίαν ἀπὸ νεανίσκου ἕως πρεσβυτέρου πᾶς ὁ λαὸς ἅμα καὶ ἐξεκαλοῦντο τὸν Λὼτ καὶ ἔλεγον πρὸς αὐτόν Ποῦ εἰσιν οἱ ἄνδρες οἱ εἰσελθόντες πρὸς σὲ τὴν νύκτα Ἐξάγαγε αὐτοὺς πρὸς ἡμᾶς ἵνα συγγενώμεθα αὐτοῖς.
Μὴ ἁπλῶς παραδράμωμεν ἀγαπητοὶ τὰ εἰρημένα μηδὲ μόνον τούτων ἴδωμεν τὴν μανίαν τὴν πάσης συγγνώμης ἀπεστερημένην ἀλλ' ἐννοήσωμεν πῶς ὁ δίκαιος ἐν μέσῳ τοιούτων θηρίων οὕτως ἀλλοκότων οἰκῶν οὕτω διέλαμψε καὶ τοσαύτης ἀρετῆς ὑπερβολὴν ἐπεδείξατο πῶς ἐνεγκεῖν ἠδυνήθη τὴν ἀνομίαν αὐτῶν πῶς οὐκ ἔφυγε τὴν αὐτόθι οἴκησιν πῶς τῆς πρὸς αὐτοὺς διαλέξεως ἠνείχετο.
Πῶς ἐγὼ λέγω.
Προειδὼς ὁ τῶν ὅλων Δεσπότης τὴν ὑπερβάλλουσαν αὐτῶν πονηρίαν ᾠκονόμησε τὸν δίκαιον τοῦτον αὐτόθι κατοικῆσαι ἵνα καθάπερ ἰατρὸς ἄριστος τῶν ἀῤῥωστημάτων αὐτῶν περιγενέσθαι δυνηθῇ.
Ἀλλ' ὁρῶν αὐτοὺς ἀνίατα νοσοῦντας καὶ μηδεμίαν θεραπείαν ἐπιδέξασθαι βουλομένους οὐδὲ οὕτως ἀφίσταται.
Τοιοῦτον γὰρ ὁ ἰατρός κἂν ἴδῃ τὰ πάθη νικῶντα τὴν τέχνην οὐ παύεται τὰ παρ' ἑαυτοῦ πληρῶν ἵνα ἂν μὲν τῷ χρόνῳ ἀνακτήσασθαι δυνηθῇ τὸν κάμνοντα δείξῃ τὴν περιουσίαν τῆς τέχνης εἰ δὲ μηδὲν πλέον ἀνύει ἔχῃ τὴν μεγίστην ἀπολογίαν ὅτι οὐδὲν τῶν προσηκόντων εἰς αὐτὸν παρέλιπεν ὃ δὴ καὶ ἐνταῦθα γεγένηται.
Ὁ μὲν γὰρ δίκαιος οὗτος καὶ τούτων ἐν μέσῳ ἀναστρεφόμενος καὶ οὕτως ἔμενε δίκαιος πολλὴν τὴν φιλοσοφίαν ἐκδεικνύμενος ἐκεῖνοι δὲ καὶ διὰ τοῦτο ἦσαν πάσης συγγνώμης ἀπεστερημένοι ὅτι οὐ μόνον οὐκ ἔληξαν τῆς κακίας ἀλλὰ καὶ μᾶλλον αὐτὴν ἐπέτειναν.
Ὅρα γάρ Περιεκύκλωσαν φησὶ τὴν οἰκίαν ἀπὸ νεανίσκου ἕως πρεσβύτου ὁ λαὸς ἅμα.
Μεγίστη τῆς πονηρίας ἡ συμφωνία πολλὴ τῆς κακίας ἡ φορὰ ἄφατος τῆς παρανομίας ἡ ὑπερβολὴ ἀσύγγνωστος ἡ ἐπιχείρησις.
Ἀπὸ νεανίσκου φησὶν ἕως πρεσβύτου.
Οὐ μόνον ἡ νεότης φησὶν ἦν ἡ τὰ παράνομα ταῦτα ἐπιζητοῦσα ἀλλὰ καὶ οἱ πρεσβῦται τὴν ἡλικίαν καὶ πᾶς ὁ λαὸς ἅμα.
Καὶ οὔτε τὴν τόλμαν τὴν ἀναιδῆ καὶ ἀναίσχυντον ταύτην ᾐδοῦντο οὔτε τὸν ἀκοίμητον ὀφθαλμὸν εἰς ἔννοιαν ἐλάμβανον οὔτε τὸν δίκαιον ᾐσχύνοντο οὔτε τῶν ξένων νομιζομένων καὶ ἐπὶ τὴν τοῦ δικαίου φιλοξενίαν αὐτόθι καταλυσάντων ἐφείδοντο ἀλλ' ἀπηρυθριασμένως καὶ γυμνῇ ὡς εἰπεῖν τῇ κεφαλῇ τὰ τῆς ἀσελγείας ἐκεῖνα ῥήματα λέγοντες προσίασι καὶ καλέσαντες τὸν δίκαιον ἔλεγον πρὸς αὐτόν Ποῦ εἰσιν οἱ ἄνδρες οἱ εἰσελθόντες πρὸς ὑμᾶς Ἐξάγαγε αὐτοὺς ἵνα συγγενώμεθα αὐτοῖς.
Διὰ ταύτην αὐτῶν οἶμαι τὴν ἐπιχείρησιν καὶ τὴν παράνομον πονηρίαν καὶ τὸν δίκαιον μέχρι τῆς ἑσπέρας παρακαθῆσθαι ὥστε μηδενὶ συγχωρῆσαι τῶν ὁδιτῶν ἀγνοοῦντι περιπεσεῖν ταῖς ἐκείνων πάγαις.
Καὶ ὁ μὲν δίκαιος μετὰ τῆς φιλοξενίας καὶ τῆς σωφροσύνης τῆς οἰκείας ἐπιδεικνύμενος τὴν ὑπερβολὴν ταύτην ἐποιεῖτο τὴν σπουδὴν ὥστε πάντας τοὺς παροδεύοντας ὑποδέχεσθαι καὶ μηδεὶς αὐτὸν λάθοι εἰ καὶ τέως οὐκ ἀγγέλους ἀλλ' ἀνθρώπους εἶναι ἐνόμιζεν.
Οἱ δὲ παράνομοι ἐκεῖνοι μετὰ τοῦ μηδὲν τοιοῦτον ἐπιδείκνυσθαι οἷον ὁ δίκαιος τὰ πᾶσαν κακίαν ἀποκρύπτοντα μόνα τολμᾷν ἐπετήδευον.
Διὰ τοῦτο οὖν εἰς τὴν πλατεῖαν ἐβούλοντο καταλῦσαι ἵνα παράσχωσι τῷ δικαίῳ ἀφορμὴν ἐπιδείξασθαι τὴν περὶ αὐτοὺς φιλοξενίαν καὶ δείξωσιν αὐτῷ διὰ τῶν ἔργων ὡς ἀξίαν μέλλουσιν ὑφίστασθαι τὴν τιμωρίαν οὕτω τὴν παρανομίαν μεθ' ὑπερβολῆς ἐπιδεικνύμενοι.
Ἀλλ' ἴδωμεν λοιπὸν τοῦ δικαίου τῆς ἀρετῆς τὸ μέγεθος.
Ἐξελθὼν φησὶ πρὸς αὐτοὺς πρὸς τὸ πρόθυρον τὴν μὲν θύραν προσέῳξεν εἶπε δὲ πρὸς αὐτούς.
Ὅρα πῶς δέδοικεν ὁ δίκαιος καὶ τρέμει ὑπὲρ τῆς τῶν ξένων ἀσφαλείας.
Οὐδὲ γὰρ ἁπλῶς τὴν θύραν προσέῳξεν ὀπίσω αὐτοῦ ἀλλ' εἰδὼς αὐτῶν τὴν μανίαν καὶ τὸ τολμηρὸν καὶ ὑφορώμενος αὐτῶν τὴν προπέτειαν εἶτά φησι πρὸς αὐτούς Μηδαμῶς ἀδελφοί.
Ὢ τῆς τοῦ δικαίου μακροθυμίας ὢ ταπεινοφροσύνης ὑπερβολή.
Τοῦτο ἀληθῶς ἀρετὴ τὸ μετ' ἐπιεικείας τοῖς τοιούτοις προσφέρεσθαι.
Οὐδεὶς γὰρ τὸν νοσοῦντα θεραπεῦσαι βουλόμενος καὶ τὸν μαινόμενον σωφρονίσαι μετὰ θυμοῦ καὶ αὐστηρίας τοῦτο ποιεῖ.
Σκόπει γὰρ πῶς τοὺς τὰ τοιαῦτα παρανομεῖν βουλομένους ἀδελφοὺς καλεῖ ἐντρέψαι αὐτοὺς βουλόμενος καὶ καθικέσθαι αὐτῶν τῆς συνειδήσεως καὶ ἀποστῆσαι αὐτοὺς τῆς ἐπιχειρήσεως τῆς μιαρᾶς.
Μηδαμῶς φησὶν ἀδελφοί μὴ πονηρεύσησθε.
Μηδὲν φησὶ τοιοῦτον λογίσησθε μὴ τὴν πονηρὰν ταύτην πρᾶξιν ἐννοήσητε μηδὲ τὴν φύσιν αὐτὴν παραδειγματίσητε μηδὲ ἀθέσμους ἐπινοήσητε μίξεις ἀλλ' εἰ καὶ βούλεσθε τῆς μανίας ὑμῶν τὸν οἶστρον παραμυθήσασθαι ἐγὼ τοῦτο παρέξω ὥστε κουφότερον ὑμῶν γενέσθαι τὸ τόλμημα.
Εἰσί μοι δύο θυγατέρες αἳ οὐκ ἔγνωσαν ἄνδρας.
Ἔτι φησὶν ἄπειροί εἰσι γαμικῆς συνουσίας ἀνέπαφοι τυγχάνουσιν ἐν αὐτῇ τῇ ἀκμῇ τῆς ἡλικίας εἰσὶ λάμπουσαι τῇ ὥρᾳ ταύτας πᾶσιν ἐκδότους δίδωμι καὶ χρᾶσθε αὐταῖς ὡς ἀρέσκει ὑμῖν.
Λαβόντες αὐτὰς φησὶ πληρώσατε ὑμῶν εἰς αὐτὰς τὴν ἀσέλγειαν καὶ ἐμφορήθητε τῆς ἐπιθυμίας ὑμῶν τῆς πονηρᾶς.
Μόνον εἰς τοὺς ἄνδρας τούτους μηδὲν ποιήσητε ἄδικον οὗ εἵνεκεν εἰσῆλθον ὑπὸ τὴν σκέπην τῶν δοκῶν μου.
Ἐπειδὴ ἐβιασάμην φησὶν αὐτοὺς καὶ εἰσήγαγον ὑπὸ τὰς δοκούς μου ἵνα μὴ ἐμοὶ ἐπιγραφῇ ἡ εἰς αὐτοὺς γινομένη παρανομία καὶ ἐγὼ αὐτοῖς αἴτιος τῆς ὕβρεως ταύτης γένωμαι διὰ τοῦτο ὑπὲρ αὐτῶν τὰς δύο μου θυγατέρας δίδωμι ὥστε τούτους ἐλευθερῶσαι τῶν ὑμετέρων χειρῶν.
Πόση τοῦ δικαίου ἡ ἀρετή πᾶσαν ἀρετὴν φιλοξενίας ἐνίκησε.
Τί γὰρ ἄν τις εἴποι κατ' ἀξίαν τῆς τοῦ δικαίου τούτου φιλοφροσύνης ὃς οὐδὲ τῶν θυγατέρων φείσασθαι ἠνέσχετο ἵνα τὴν εἰς τοὺς ξένους τιμὴν ἐπιδείξηται καὶ ἐλευθερώσῃ τῆς παρανομίας τῶν Σοδομιτῶν Καὶ οὗτος μὲν καὶ τὰς θυγατέρας τὰς ἑαυτοῦ ἐκδίδωσιν ἵνα τοὺς ξένους τοὺς ὁδίτας  τοὺς μηδαμόθεν αὐτῷ γνωρίμους ἐξαρπάσῃ τῆς τῶν παρανόμων ὕβρεως ἡμεῖς δὲ ὁρῶντες πολλάκις τοὺς ἀδελφοὺς τοὺς ἡμετέρους εἰς αὐτὸ τῆς ἀσεβείας τὸ βάραθρον καὶ σχεδὸν εἰπεῖν ὑπὸ τὴν φάρυγγα τοῦ διαβόλου γινομένους οὐδὲ λόγου μεταδοῦναι ἀνεχόμεθα οὐδὲ συμβουλεῦσαι καὶ τὴν διὰ τῶν λόγων παραίνεσιν εἰσενεγκεῖν καὶ ἐξαρπάσαι τῆς κακίας καὶ πρὸς τὴν ἀρετὴν χειραγωγῆσαι.
Ποίαν οὖν σχοίημεν ἀπολογίαν τοῦ μὲν δικαίου μηδὲ τῶν θυγατέρων φεισαμένου διὰ τὴν εἰς τοὺς ξένους κηδεμονίαν ἡμῶν δὲ οὕτως ἀνηλεῶς περὶ τοὺς ἡμετέρους διακειμένων καὶ πολλάκις τὰ ψυχρὰ ἐκεῖνα καὶ ἀλογίας γέμοντα ῥήματα προϊεμένων Τί γὰρ κοινὸν ἔχω φησὶ πρὸς αὐτόν οὐδέν μοι μέλει οὐδὲν πρᾶγμα ἔχω μετ' αὐτοῦ.
Τί λέγεις ἄνθρωπε Οὐδὲν κοινὸν ἔχεις πρὸς αὐτόν Ἀδελφός σού ἐστι τῆς αὐτῆς σοὶ μετέχει φύσεως ὑπὸ τὸν αὐτόν ἐστε Δεσπότην πολλάκις δὲ καὶ τῆς αὐτῆς μετέχετε τραπέζης τῆς πνευματικῆς λέγω καὶ φρικτῆς καὶ λέγεις Οὐδὲν κοινὸν ἔχω πρὸς αὐτὸν καὶ ἀνηλεῶς παρατρέχεις καὶ οὐκ ὀρέγεις χεῖρα κειμένῳ Καὶ Ἰουδαίοις μὲν ὁ νόμος προσέταττε μηδὲ τῶν ἐχθρῶν τὰ ὑποζύγια παρορᾷν πεπτωκότα σὺ δὲ τὸν ἀδελφὸν ὑπὸ τοῦ διαβόλου πολλάκις τετρωμένον καὶ κείμενον ὁρῶν οὐκ ἐπὶ τῆς γῆς ἀλλ' εἰς τὸ τῆς ἁμαρτίας βάραθρον οὐκ ἀνασπᾷς διὰ τῆς παραινέσεως οὐδὲ νουθεσίαν εἰσάγεις τὴν παρὰ σαυτοῦ οὐδὲ σπουδάζεις καὶ ἑτέρους εἰ οἷόν τε εἰς συμμαχίαν λαβεῖν ἵνα τῆς φάρυγγος τοῦ θηρίου τὸ μέλος τὸ σὸν ἐλευθερῶσαι δυνηθῇς καὶ πρὸς τὴν οἰκείαν ἐπαναγαγεῖν εὐγένειαν ἵνα καὶ αὐτὸς εἴ ποτε περιπέσῃς ὃ μὴ γένοιτο τοῖς δικτύοις τοῦ πονηροῦ δαίμονος ἐκείνου δυνηθῇς ἔχειν τοὺς ἀμῦναι δυναμένους καὶ ἐλευθερῶσαι τῶν τοῦ διαβόλου χειρῶν Οὕτω καὶ Παῦλος διεγεῖραι βουλόμενος Γαλάτας εἰς τὴν τῶν οἰκείων μελῶν πρόνοιαν φησί Σκοπῶν σεαυτὸν μὴ καὶ σὺ πειρασθῇς μονονουχὶ λέγων Ἐὰν ἀσυμπαθῶς καὶ ἀνηλεῶς παραδράμῃς τὸν ἀδελφὸν ἴσως καὶ σὲ περιπεπτωκότα ἕτερος οὕτω παραδραμεῖται.
Εἰ τοίνυν βούλει μὴ παροφθῆναι εἴποτε περιπέσοις μήτε αὐτὸς παρίδοις ἀλλὰ πολλὴν ἐπίδειξαι τὴν φιλοστοργίαν καὶ θησαυρὸν ἡγοῦ μέγιστον τὸ δυνηθῆναι διασῶσαι τὸν ἀδελφόν.
Οὐδὲν γὰρ τούτου ἴσον γένοιτ' ἄν ποτε εἰς ἀρετῆς λόγον.
Ἐὰν γὰρ ἐννοήσῃς μόνον ὅτι οὗτος ὃν παρορᾷς καὶ παρατρέχεις ὑπὸ τοῦ Δεσπότου σου τοσαύτης ἠξίωται τῆς τιμῆς ὡς δι' αὐτὸν μὴ παραιτήσασθαι καὶ τὸ αἷμα ἐκχέειν τὸ ἑαυτοῦ καθὼς καὶ Παῦλός φησι Καὶ ἀπολεῖται ὁ ἀσθενῶν ἀδελφὸς ἐπὶ τῇ σῇ γνώσει δι' ὃν Χριστὸς ἀπέθανε πῶς οὐχὶ τῇ γῇ σεαυτὸν κατορύξεις Εἰ τοίνυν δι' αὐτὸν ὁ Χριστὸς καὶ τὸ αἷμα ἐξέχεε τί μέγα ποιήσεις ἐὰν τὴν παρὰ σαυτοῦ φιλοστοργίαν ἐπιδείξῃ καὶ τῇ διὰ τῶν λόγων προτροπῇ διαναστήσῃς κείμενον καὶ τὴν αὐτοῦ ψυχὴν βεβαπτισμένην ἴσως καὶ ὑποβρύχιον γεγενημένην ἀνενέγκῃς ἐκ τοῦ τῆς κακίας βυθοῦ καὶ παρασκευάσῃς ἰδεῖν τῆς ἀρετῆς τὸ φῶς καὶ μὴ παλινδρομῆσαι ἐπὶ τὸν τῆς κακίας ζόφον εʹ.
Μιμησώμεθα τοίνυν παρακαλῶ τὸν δίκαιον τοῦτον καὶ εἰ δέοι καὶ κίνδυνόν τινα ὑπομένειν ὑπὲρ τοῦ τὴν σωτηρίαν τοῦ πλησίον πραγματεύσασθαι μηδὲ τοῦτο παραιτησώμεθα.
Ὁ γὰρ τοιοῦτος κίνδυνος σωτηρίας ἡμῖν ὑπόθεσις γίνεται καὶ πολλῆς παῤῥησίας πρόξενος.
Ἐννόησον γάρ μοι τὸν δίκαιον τοῦτον ὅπως πρὸς δῆμον ὁλόκληρον τοσαύτην περὶ τὴν κακίαν τὴν συμφωνίαν ἐπιδειξάμενον παρετάξατο καὶ μετ' ἐπιεικείας πολλῆς καὶ τὴν ἀνδρείαν ἄφατον ἐπεδείκνυτο εἰ καὶ οὐδὲ οὕτω καθικέσθαι ἠδυνήθη τῆς ἀκαθέκτου αὐτῶν μανίας.
Μετὰ γὰρ τὰ ῥήματα ἐκεῖνα καὶ τὴν ἐπιείκειαν τὴν ὑπερβάλλουσαν καὶ τὸ μονονουχὶ ταῖς χερσὶν ἐκδοῦναι διὰ τῶν λόγων τὰς θυγατέρας τί φασι πρὸς αὐτόν Ἀπόστα ἐκεῖ.
Ὢ μέθης ὑπερβολὴ ὢ παραφροσύνης ἐπίτασις.
Τοιοῦτον γὰρ ἡ πονηρὰ αὕτη καὶ ἀκόλαστος ἐπιθυμία ἐπειδὰν περιγένηται τοῦ λογισμοῦ οὐκ ἀφίησι συνιδεῖν οὐδὲν τῶν δεόντων ἀλλὰ καθάπερ ἐν σκότῳ καὶ νυκτομαχίᾳ τινὶ οὕτως ἅπαντα διαπράττεται.
Ἀπόστα φησὶν ἐκεῖ εἰσῆλθες παροικεῖν μὴ καὶ κρίσιν κρίνειν Νῦν οὖν σε κακώσομεν μᾶλλον ἢ ἐκείνους.
Ὅρα πῶς μὲν ὁ δίκαιος ἐπιεικῶς αὐτοῖς διαλέγεται οἱ δὲ πόσῃ κέχρηνται τῇ θρασύτητι.
Ὥσπερ ἐκβακχευθέντες λοιπὸν ὑπὸ τοῦ διαβόλου καὶ ὡς ὑπ' ἐκείνου στρατηγούμενοι οὕτω κατεξανίστανται τοῦ δικαίου καί φασιν Εἰσῆλθες παροικεῖν μὴ καὶ κρίσιν κρίνειν Πάροικόν σε φησὶν ἐδεξάμεθα μὴ γὰρ καὶ κριτὴς ἡμῶν κατέστης Ὢ ἀγνωμοσύνης ὑπερβολή.
Δέον ἐντραπῆναι δέον αἰδεσθῆναι τὴν συμβουλὴν τοῦ δικαίου οἱ δὲ καθάπερ οἱ μαινόμενοι καὶ τὸν ἰατρὸν συγκόψαι ἐπιχειροῦσιν οὕτω καὶ οὗτοι Σὲ φησὶ κακώσομεν μᾶλλον ἢ ἐκείνους.
Εἰ μὴ βούλει φησὶν ἡσυχάσαι μαθήσῃ ὡς οὐδέν σοι πλέον ἔσται τῆς εἰς ἐκείνους προστασίας ἢ τὸ ἐκείνους μὲν διαφυγεῖν τὸν κίνδυνον σὲ δὲ τούτῳ περιβληθῆναι.
Παρεβιάζοντο δὲ τὸν Λὼτ σφόδρα.
Ὅρα τὸν δίκαιον τοῦτον καὶ ἀνδρείαν ἐπιδεικνύμενον καὶ τοσούτῳ πλήθει ἀντιτάττεσθαι ἐπιχειροῦντα.
Καὶ ἤγγισαν φησὶ συντρῖψαι τὴν θύραν.
Ἐπειδὴ γὰρ μέλλων ἐξιέναι καὶ τὴν τούτων μανίαν προορῶν προσέῳξεν αὐτοῦ ὄπισθεν τὴν θύραν οὐκ ἀνασχόμενοι οἱ μιαροὶ οὗτοι καὶ παράνομοι τῆς τοῦ δικαίου παραινέσεως αὐτόν τε ἐβιάζοντο καὶ τὴν θύραν συντρῖψαι ἐπεχείρουν.
Ἀλλ' ἐπειδὴ διὰ τῶν πραγμάτων ἐδείκνυτο καὶ ἡ τοῦ δικαίου ἀρετὴ καὶ ἡ πρὸς τοὺς ξένους νομιζομένους κηδεμονία καὶ τοῦ πλήθους ἐκείνου παντὸς ἡ περὶ τὴν κακίαν συμφωνία τότε λοιπὸν ἐκκαλύπτουσιν ἑαυτοὺς οἱ παραγεγονότες.
Καὶ ἐπειδὴ εἶδον τὸν δίκαιον πάντα τὰ παρ' ἑαυτοῦ πεπληρωκότα τὴν οἰκείαν ἐπιδεικνύμενοι δύναμιν ἐπαμύνουσι τῷ δικαίῳ καταδυναστευομένῳ ὑπὸ τῆς ἐκείνων μανίας.
Ἐκτείναντες γὰρ φησὶν οἱ ἄνδρες τὰς χεῖρας εἰσεσπάσαντο τὸν Λὼτ πρὸς ἑαυτοὺς εἰς τὸν οἶκον καὶ τὴν θύραν τοῦ οἴκου ἀπέκλεισαν τοὺς δὲ ἄνδρας τοὺς ὄντας ἐπὶ τῆς θύρας τοῦ οἴκου ἐπάταξαν ἀορασίᾳ ἀπὸ μικροῦ ἕως μεγάλου καὶ παρελύθησαν ζητοῦντες τὴν θύραν.
Ὁρᾷς πῶς καὶ ὁ δίκαιος οὗτος παραχρῆμα τῆς φιλοξενίας κομίζεται τὰς ἀμοιβὰς καὶ οἱ παράνομοι ἐκεῖνοι ἀξίαν τίνουσι δίκην Εἰσεσπάσαντο γὰρ φησὶ τὸν Λὼτ εἰς τὸν οἶκον καὶ τὴν θύραν ἀπέκλεισαν τοὺς δὲ ἄνδρας ἐπάταξαν ἀορασίᾳ ἀπὸ μικροῦ ἕως μεγάλου καὶ παρελύθησαν ζητοῦντες τὴν θύραν.
Ἐπειδὴ τὸ τῆς διανοίας αὐτῶν ὄμμα πεπήρωτο διὰ τοῦτο καὶ τῆς ὁράσεως τὴν τύφλωσιν ὑπομένουσιν ἵνα μάθωσιν ὡς οὐδὲν αὐτοῖς ὄφελος τῶν σωματικῶν ὀφθαλμῶν τῶν τῆς διανοίας ὀμμάτων πεπηρωμένων.
Καὶ ἐπειδὴ σύμφωνον τὴν κακίαν ἐπεδείκνυντο καὶ οὔτε οἱ νέοι οὔτε οἱ πρεσβῦται ἀπείχοντο τῆς πονηρᾶς ἐπιχειρήσεως διὰ τοῦτο πάντες φησὶν ἀπετυφλώθησαν καὶ οὐ μόνον τὴν πήρωσιν ἐδέχοντο ἀλλὰ καὶ τὰ τῆς ἰσχύος αὐτοῖς τοῦ σώματος διελύετο ἐπειδὴ γὰρ τὸ κυριώτερον μέρος τὴν ψυχὴν ἦσαν διαλελυμένοι διὰ τοῦτο καὶ τοῦ σώματος τὴν ἰσχὺν παρελύθησαν καὶ οἱ πρότερον συντρῖψαι τὴν θύραν ἐπιχειροῦντες καὶ μετὰ πολλῆς ἀπειλῆς τῷ δικαίῳ διαλεγόμενοι ἀθρόον εἱστήκεισαν παραλελυμένοι καὶ πρὸ τῶν ὀφθαλμῶν κειμένην τὴν θύραν οὐχ ὁρῶντες.
Τότε λοιπὸν ἀνέπνευσεν ὁ δίκαιος ὁρῶν τίνες ἦσαν οἱ παραγενόμενοι καὶ ὅτι μεγάλη τις αὐτῶν ἡ δύναμίς ἐστι.
Καὶ γὰρ εἶπον φησὶ πρὸς αὐτὸν οἱ ἄνδρες Ἔστι τίς σοι ὧδε γαμβρὸς ἢ υἱοὶ ἢ θυγατέρες ἢ εἴ τίς σοι ἄλλος ἐστὶν ἐν τῇ πόλει Ὅρα πῶς τῆς φιλοξενίας ἀμείβονται τὸν δίκαιον καὶ πῶς αὐτῷ χαρίσασθαι βούλονται τῶν οἰκείων πάντων τὴν σωτηρίαν.
Εἴ τίς σοι φησὶν ἐν τῇ πόλει εἴ τινος ἀντέχῃ εἴ τινα οἶδας ἐκτὸς γεγονότα τῆς τούτων παρανομίας Ἐξάγαγε ἐκ τοῦ τόπου τούτου καὶ ἐκ τῆς γῆς καὶ πάντας τούς σοι προσήκοντας ἐξάγαγε.
Ἀπόλλυμεν γὰρ ἡμεῖς τὸν τόπον τοῦτον.
Εἶτα καὶ τὴν αἰτίαν ἐπάγουσι διδάσκοντες τὸν δίκαιον ἅπαντα μετὰ ἀκριβείας.
Ὅτι ὑψώθη φησὶν ἡ κραυγὴ αὐτῶν ἐναντίον Κυρίου καὶ ἀπέστειλεν ἡμᾶς Κύριος ἐκτρῖψαι αὐτούς.
Τοῦτο ἦν ὅπερ ἔλεγε τῷ πατριάρχῃ ὅτι Κραυγὴ Σοδόμων καὶ Γομόῤῥας πεπλήθυνται πρός με.
Ὑψώθη φησὶν ἡ κραυγὴ αὐτῶν ἐναντίον Κυρίου.
Πολὺ τῆς παρανομίας αὐτῶν τὸ μέγεθος καὶ διὰ τοῦτο ἐπειδὴ ἀνίατός ἐστιν ἡ νόσος καὶ τὸ τραῦμα οὐδεμίαν θεραπείαν ἐπιδέχεται ἀπέστειλε Κύριος ἡμᾶς ἐκτρῖψαι αὐτήν.
Τοῦτό ἐστιν ὃ ἔλεγεν ὁ μακάριος Δαυΐδ Ὁ ποιῶν τοὺς ἀγγέλους αὐτοῦ πνεύματα καὶ τοὺς λειτουργοὺς αὐτοῦ πυρὸς φλόγα.
Ἐπειδὴ ἀφανίσαι φησὶ παραγεγόναμεν πᾶσαν ταύτην τὴν περίχωρον  ἔξελθε σὺ ἐντεῦθεν.
Ταῦτα ἀκούσας ὁ δίκαιος καὶ μαθὼν τὴν αἰτίαν δι' ἣν παραγεγόνασιν ἄνδρες μὲν τὸ φαινόμενον ἄγγελοι δὲ τυγχάνοντες καὶ ὑπηρέται τοῦ τῶν ὅλων Θεοῦ Ἐξελθὼν ἐλάλησε πρὸς τοὺς γαμβροὺς αὐτοῦ τοὺς εἰληφότας τὰς θυγατέρας αὐτοῦ.
Καὶ μὴν ἄνω ἔλεγε τοῖς παρανόμοις ἐκείνοις ὅτι Ἰδοὺ δύο θυγατέρας ἔχω αἵτινες οὐκ ἔγνωσαν ἄνδρας πῶς οὖν ἐνταῦθά φησι Πρὸς τοὺς γαμβροὺς αὐτοῦ τοὺς εἰληφότας τὰς θυγατέρας αὐτοῦ Μὴ νομίσῃς ἐναντία εἶναι ταῦτα τοῖς πρότερον παρὰ τοῦ δικαίου ῥηθεῖσιν.
Ἔθος γὰρ τοῦτο ἦν τοῖς παλαιοῖς πρὸ πολλοῦ τοῦ χρόνου τὰς μνηστείας ποιεῖσθαι καὶ πολλάκις καὶ συνοικεῖν ταῖς μνηστευθείσαις καὶ ἅμα τοῖς γονεῦσι διατρίβειν ὃ καὶ νῦν ἐστι πολλαχοῦ γινόμενον.
Ἐπεὶ οὖν ἤδη τὰ τῆς μνηστείας ἐγεγόνει διὰ τοῦτο καὶ γαμβροὺς αὐτοὺς ὀνομάζει καί φησι Τοὺς εἰληφότας τὰς θυγατέρας αὐτοῦ τῇ γνώμῃ γὰρ καὶ τῇ συγκαταθέσει εἰληφότες ἦσαν.
Καί φησιν Ἀνάστητε καὶ ἐξέλθετε ἐκ τοῦ τόπου τούτου ὅτι ἐκτρίβει Κύριος τὴν πόλιν.
Ἔδοξε δὲ γελοιάζειν ἐναντίον τῶν γαμβρῶν αὐτοῦ.
Ὅρα πῶς ἐκ τῆς ζύμης ἐκείνης ἦσαν τῆς πονηρᾶς οὗτοι.
Καὶ διὰ τοῦτο βουλόμενος ὁ Θεὸς ταχέως ἐλευθερῶσαι τὸν δίκαιον τῆς πρὸς ἐκείνους συγγενείας οὐ συνεχώρησεν οὐδὲ μιγῆναι αὐτοῖς τὰς θυγατέρας τοῦ δικαίου ἀλλὰ προανήρπασε μετὰ τῶν πονηρῶν καὶ τούτους ἵνα ἐξελθὼν ὁ δίκαιος μετὰ τῶν θυγατέρων διαφύγῃ τὴν πρὸς ἐκείνους συγγένειαν.
Ἀκούσαντες τοίνυν παρὰ τοῦ δικαίου τὴν φοβερὰν ταύτην ἀπειλὴν μονονουχὶ διεχλεύαζον καὶ ἐνόμιζον ληρωδίαν εἶναι τὰ παρ' αὐτοῦ λεγόμενα.
Ἀλλ' ὅμως ὁ δίκαιος τὰ παρ' ἑαυτοῦ ἐπλήρου καὶ ἐπειδὴ ἅπαξ ἐμνηστεύσαντο αὐτοῦ τὰς θυγατέρας ἐβουλήθη ἐξαρπάσαι αὐτοὺς τῆς τιμωρίας ἀλλ' ἐκεῖνοι οὐδὲ οὕτως ἠνέσχοντο ἀλλ' ἐπέμενον τῷ οἰκείῳ τρόπῳ καὶ ἐμάνθανον λοιπὸν δι' αὐτῶν τῶν ἔργων ὡς οὐ συμφερόντως αὐτοῖς τοῦ δικαίου τὴν συμβουλὴν ἀπεπέμψαντο.
Ἡνίκα δὲ φησὶν ὄρθρος ἐγένετο ἐπεσπούδαζον οἱ ἄγγελοι τὸν Λὼτ λέγοντες Ἀναστὰς λάβε τὴν γυναῖκά σου καὶ τὰς δύο θυγατέρας ἃς ἔχεις καὶ ἔξελθε ἵνα μὴ καὶ σὺ συναπόλῃ ταῖς ἀνομίαις τῆς πόλεως.
Καὶ ἐταράχθησαν.
Μὴ μέλλε φησί δεῖ γὰρ ἤδη τὸν ὄλεθρον τούτοις ἐπιστῆναι.
Σαυτὸν οὖν καὶ τὴν γυναῖκά σου καὶ τὰς δύο θυγατέρας διάσωσον.
Ἐκεῖνοι γὰρ οἱ μὴ θελήσαντες πεισθῆναί σου τῇ παραινέσει οὐκ εἰς μακρὰν τῆς ἀπωλείας κοινωνήσουσι τοῖς λοιποῖς Μὴ τοίνυν μέλλε ἵνα μὴ καὶ αὐτὸς τῇ ἀπωλείᾳ τῶν παρανόμων τούτων κοινωνήσῃς.
Καὶ ἐταράχθησαν ταῦτα ἀκούσαντες οἱ περὶ τὸν Λὼτ καὶ τὴν γυναῖκα καὶ τὰς θυγατέρας Ἐταράχθησαν φησὶ τοῦτ' ἔστιν ἔμφοβοι γεγόνασιν εἰς πολλὴν δειλίαν κατέστησαν ἠγωνίασαν τὴν ἀπειλήν.
Διὸ κηδόμενοι τοῦ δικαίου Οἱ ἄγγελοι ἐκράτησαν φησὶ τῆς χειρὸς αὐτοῦ.
Οὐκ ἔτι λοιπὸν ὡς περὶ ἀνδρῶν διαλέγεται ἡ Γραφὴ ἀλλ' ἐπειδὴ μέλλουσιν ἐπάγειν τὴν τιμωρίαν ἀγγέλους αὐτοὺς ὀνομάζει καί φησιν Ἐκράτησαν τῆς χειρὸς αὐτοῦ καὶ τῆς χειρὸς τῆς γυναικὸς αὐτοῦ καὶ τῶν χειρῶν τῶν θυγατέρων αὐτοῦ ἐν τῷ φείσασθαι αὐτοῦ Κύριον.
Παρεθάῤῥυναν αὐτοὺς διὰ τῆς ἁφῆς τῆς χειρὸς καὶ ἐνεύρωσαν αὐτῶν τὴν προθυμίαν ἵνα μὴ ὁ φόβος διαλύσῃ αὐτῶν τὴν ἰσχύν διὰ τοῦτο ἐπήγαγεν Ἐν τῷ φείσασθαι αὐτοῦ Κύριον.
Ἐπειδὴ γὰρ φησὶ σωτηρίας αὐτὸν ἄξιον ἔκρινεν ὁ Κύριος διὰ τοῦτο καὶ οἱ ἄγγελοι βουλόμενοι νευρῶσαι αὐτῶν τὴν προθυμίαν τῆς χειρὸς αὐτῶν κρατοῦσι Καὶ ἐξαγαγόντες αὐτοὺς ἔξω εἶπαν Σῶζε τὴν σεαυτοῦ ψυχήν μὴ περιβλέψῃς εἰς τὰ ὀπίσω μὴ στῇς ἐν πάσῃ τῇ περιχώρῳ εἰς τὸ ὄρος σώζου μή ποτε συμπαραληφθῇς.
Ἐπειδὴ φησὶ λοιπὸν ἀπηλλάξαμέν σε τῶν παρανόμων τούτων μηκέτι περιβλέψῃ εἰς τὰ ὀπίσω μήτε θελήσῃς ἰδεῖν τὰ τούτοις συμβησόμενα ἀλλὰ σπεῦσον καὶ μακρὰν γενοῦ ἵνα διαφυγεῖν δυνηθῇς τὴν ἐπαγομένην τούτοις τιμωρίαν.
Εἶτα δεδοικὼς ὁ δίκαιος μήποτε οὐ δυνηθῇ καταλαβεῖν τὸν ὑπ' αὐτῶν ἀφορισθέντα τόπον καὶ εἰς τὸ ὄρος φθάσαι φησί Δέομαι Κύριε ἐπειδὴ εὗρεν ὁ παῖς σου ἔλεος ἐναντίον σου καὶ ἐμεγάλυνας τὴν δικαιοσύνην σου ὃ ποιεῖς εἰς ἐμὲ τοῦ ζῇν τὴν ψυχήν μου ἐγὼ δὲ οὐ δυνήσομαι διασωθῆναι εἰς τὸ ὄρος μὴ καταλάβῃ με τὰ κακὰ καὶ ἀποθάνω.
Ἰδοὺ ἡ πόλις αὕτη ἐγγὺς τοῦ καταφυγεῖν με ἐκεῖ μικρά ἐστιν ἐκεῖ σωθήσομαι καὶ ζήσεται ἡ ψυχή μου ἕνεκεν σοῦ.
Ἐπειδὴ ἅπαξ φησὶν ἐκρίνατε τὴν σωτηρίαν χαρίσασθαί μοι ὑπερβαίνει δέ μου τὴν ἰσχὺν τὸ φθάσαι τὴν τοῦ ὄρους κορυφὴν πλείονα περὶ ἐμὲ τὴν φιλανθρωπίαν ἐπιδείξασθε καὶ κουφότερόν μοι τὸν κάματον ποιήσατε.
Μήποτε οὖν καταληφθῶ ὑπὸ τῆς ἐπαγομένης τιμωρίας καὶ κοινωνήσω τῆς δίκης τούτοις τὴν πόλιν ταύτην τὴν πλησίον ἀφορίσατέ μοι.
Εἰ γὰρ καὶ εὐτελής ἐστι καὶ μικρὰ ἀλλ' ἐκεῖ διασωθεὶς δυνήσομαι ἐν ἀσφαλείᾳ εἶναι λοιπόν.
Καὶ εἶπεν αὐτῷ Ἰδοὺ ἐθαύμασά σου τὸ πρόσωπον καὶ ἐπὶ τῷ ῥήματι τούτῳ τοῦ μὴ καταστρέψαι τὴν πόλιν περὶ ἧς ἐλάλησας.
Ἐδεξάμην σου τὴν ἱκεσίαν φησὶ καὶ ποιήσω καὶ τοῦτο καὶ παρέξω σοι τὸ αἰτηθὲν καὶ διὰ σὲ καὶ τῆς πόλεως φείσομαι.
Σπεῦσον οὖν καὶ κατάλαβε τὸν τόπον καὶ σώζου οὐδὲ γὰρ ποιήσω τι μέχρι τοῦ παραγενέσθαι σε ἐκεῖ.
Οὐ γὰρ δυνήσομαι φησὶ τοῦ ποιῆσαι πρᾶγμα ἕως τοῦ εἰσελθεῖν σε ἐκεῖ.
Ἐπειδὴ κήδομαί σου τῆς σωτηρίας ἀναμενῶ τὴν ἐκεῖ σου ἄφιξιν καὶ τότε τούτοις ἐπάγω τὴν τιμωρίαν.
Ὁ ἥλιος ἐξῆλθεν ἐπὶ τὴν γῆν καὶ Λὼτ εἰσῆλθεν εἰς Σηγώρ.
Περὶ τὴν τοῦ ἡλίου ἀνατολὴν ἔφθασε τὴν πόλιν καὶ εὐθέως ἐκείνου ἐντὸς τῆς πόλεως γενομένου οὗτοι τὴν τιμωρίαν ἐδέχοντο.
Ἔβρεξε γὰρ φησὶ Κύριος ἐπὶ Σόδομα καὶ Γόμοῤῥα θεῖον καὶ πῦρ παρὰ Κυρίου ἐκ τοῦ οὐρανοῦ καὶ κατέστρεψε τὰς πόλεις ταύτας καὶ πᾶσαν τὴν περίοικον καὶ πάντας τοὺς κατοικοῦντας ἐν ταῖς πόλεσι καὶ πᾶν ἀνατέλλον ἐκ τῆς γῆς.
Μὴ ξενιζέτω σε ἀγαπητὲ τῶν ῥημάτων ἡ συνθήκη ἰδίωμα γὰρ τοῦτό ἐστι τῆς Γραφῆς καὶ ἀδιαφόρως οὕτω πολλάκις τίθησι τὰ ῥήματα ὃ δὴ καὶ νῦν ἔστιν ἰδεῖν.
Ἔβρεξε γὰρ φησὶ Κύριος θεῖον καὶ πῦρ παρὰ Κυρίου ἐκ τοῦ οὐρανοῦ ἵνα εἴπῃ ὅτι Κύριος τὴν τιμωρίαν ἐπήγαγε καὶ οὐ μόνον τὰς πόλεις κατέστρεψε καὶ πᾶσαν τὴν περίοικον καὶ πάντας τοὺς κατοικοῦντας ἀλλὰ καὶ τὰ ἀνατέλλοντα ἐκ τῆς γῆς ἠφάνισεν.
Ἐπειδὴ γὰρ οἱ ταύτην οἰκοῦντες ἄνθρωποι πολὺν τῆς πονηρίας τὸν καρπὸν ἐπεδείξαντο διὰ τοῦτο καὶ τῆς γῆς φησὶ τοὺς καρποὺς ἀχρήστους ἐργάζομαι ἵνα καὶ ἐκείνων ἀφανισθέντων αὕτη διηνεκὲς ὑπόμνημα γένηται ταῖς μετὰ ταῦτα γενεαῖς διὰ τῆς οἰκείας ἀκαρπίας πάντας διδάσκουσα τῶν ἐνοικησάντων αὐτῇ τὴν πονηρίαν.
Εἶδες ὅσον ἐστὶν ἀρετὴ καὶ ὅσον κακία καὶ πῶς ὁ μὲν δίκαιος ἐσώθη αὐτοὶ δὲ ἀξίαν τὴν τιμωρίαν ἔδοσαν τῆς πονηρίας Καὶ ὥσπερ ὁ δίκαιος διὰ τὴν οἰκείαν ἀρετὴν καὶ τὰς θυγατέρας διέσωσε καὶ τῆς πόλεως ἐκείνης τὴν καταστροφὴν διεκώλυσεν οὕτω καὶ οὗτοι διὰ τὴν ὑπερβολὴν τῆς οἰκείας πονηρίας οὐ μόνον αὐτοὶ ἀπώλοντο καὶ διεφθάρησαν ἀλλὰ καὶ τὴν γῆν ἄκαρπον εἰς τὸ ἑξῆς γενέσθαι παρεσκεύασαν.
Καὶ ἐπέβλεψεν ἡ γυνὴ φησὶν εἰς τὰ ὀπίσω καὶ ἐγένετο στήλη ἁλός.
Ἐπειδὴ γὰρ ἀκούσασα τῶν ἀγγέλων τῶν διαταττομένων τῷ δικαίῳ ὥστε μὴ προσέχειν εἰς τὰ ὀπίσω ἀλλὰ μετὰ πολλῆς τῆς ἐπείξεως τὴν ἀναχώρησιν ποιήσασθαι παρήκουσε τῶν ῥηθέντων καὶ τὸ παραγγελθὲν οὐκ ἐφύλαξε διὰ τοῦτο τῆς οἰκείας ῥᾳθυμίας δίδωσι δίκην.
Ἀλλ' ἡμεῖς ταῦτα ἀκούοντες πολλὴν τῆς οἰκείας σωτηρίας τὴν πρόνοιαν ποιησώμεθα καὶ τῆς μὲν ἐκείνων παρανομίας φύγωμεν τὴν μίμησιν τοῦ δὲ δικαίου τούτου τὴν φιλοξενίαν ζηλώσωμεν καὶ τὴν ἄλλην ἀρετὴν ἵνα δυνηθῶμεν καὶ τὴν ἄνωθεν ὀργὴν ἀποκρούσασθαι.
Οὐ γὰρ ἔστιν οὐκ ἔστι τὸν μετὰ σπουδῆς ταύτην μετιόντα μὴ πολὺν ἐντεῦθεν κομίσασθαι τὸν θησαυρόν.
Καὶ γὰρ οἱ δίκαιοι οὗτοι οὕτω τῆς ἄνωθεν ῥοπῆς ἠξιώθησαν καὶ ὁ πατριάρχης καὶ ὁ Λὼτ καὶ ἀνθρώπους νομίζοντες ὑποδέχεσθαι κατηξιώθησαν καὶ ἀγγέλους ὑποδέχεσθαι καὶ τὸν τῶν ἀγγέλων Δεσπότην.
Ἔξεστι καὶ ἡμῖν ἐὰν βουλώμεθα καὶ νῦν αὐτὸν ὑποδέξασθαι.
Αὐτὸς γάρ ἐστιν ὁ εἰρηκὼς Ὁ δεχόμενος ὑμᾶς ἐμὲ δέχεται.
Οὕτω τοίνυν τοὺς ξένους ὑποδεχώμεθα καὶ μὴ πρὸς τὴν τῶν φαινομένων εὐτέλειαν ἀπίδωμέν ποτε.
Ἐνίοτε γὰρ εἰ τοιαύτῃ γνώμῃ τὰ τῆς φιλοξενίας ἐπιδειξώμεθα καταξιωθησόμεθα καὶ ἡμεῖς τοιούτους ὑποδέχεσθαι ἄνδρας μὲν νομιζομένους τῶν ἀγγέλων δὲ τὴν ἀρετὴν μετιόντας μόνον μὴ περιεργαζώμεθα μηδὲ πολυπραγμονῶμεν ἵνα μὴ διαμάρτωμεν τοῦ θησαυροῦ.
Ἐπεὶ καὶ ὁ μακάριος Παῦλος τούτους τοὺς δικαίους αἰνιττόμενος καὶ διδάσκων ἡμᾶς πῶς ἐπέτυχον τοιαύτης ὑποδοχῆς φησί Τῆς φιλοξενίας μὴ ἐπιλανθάνεσθε διὰ ταύτης γὰρ ἔλαθόν τινες ξενίσαντες ἀγγέλους.
Τοῦτο γὰρ αὐτοὺς μάλιστα θαυμαστοὺς καὶ μεγάλους ἀπέδειξεν ὅτι οὐκ εἰδότες αὐτοὺς τὴν θεραπείαν ἐπεδείκνυντο.
Καὶ ἡμεῖς τοίνυν πίστει καὶ εὐλαβείᾳ τὸ πρᾶγμα μετίωμεν ἵνα καὶ τοῦ θησαυροῦ ἐπιτυχεῖν δυνηθῶμεν οὗ γένοιτο πάντας ἡμᾶς ἀπολαῦσαι χάριτι καὶ φιλανθρωπίᾳ τοῦ Κυρίου ἡμῶν Ἰησοῦ Χριστοῦ μεθ' οὗ τῷ Πατρὶ ἡ δόξα ἅμα τῷ ἁγίῳ Πνεύματι νῦν καὶ ἀεὶ καὶ εἰς τοὺς αἰῶνας τῶν αἰώνων.
Ἡ κατὰ τὴν Σαμαρεῖτιν ὑπόθεσις ἱκανῶς ἡμᾶς χθὲς ἐδίδαξε καὶ τοῦ Δεσπότου τὴν ἄφατον μακροθυμίαν καὶ τὴν ὑπερβάλλουσαν περὶ αὐτὴν κηδεμονίαν καὶ ἐκείνης τὴν εὐγνωμοσύνην.
Εἴδετε πῶς ὕδωρ αἰσθητὸν ὑδρεύσασθαι παραγενομένη ἐκ τῆς νοητῆς πηγῆς τὰ θεῖα νάματα ἀρυσαμένη οὕτως οἴκαδε ἐπανῆλθε πληροῦσα τὸ παρὰ τοῦ Δεσπότου εἰρημένον Τὸ ὕδωρ ὃ ἐγὼ δώσω γενήσεται ἐν αὐτῷ πηγὴ ὕδατος ἁλλομένου εἰς ζωὴν αἰώνιον.
Ἐμφορηθεῖσα γὰρ αὕτη τῆς θείας ἐκείνης καὶ πνευματικῆς πηγῆς οὐ κατέσχεν εἴσω τὰ νάματα ἀλλ' ὑπερβλύζουσα ὡς εἰπεῖν ἐκχέει καὶ εἰς τοὺς τὴν πόλιν οἰκοῦντας τῆς παρασχεθείσης αὐτῇ δωρεᾶς τὸ χάρισμα καὶ κήρυξ ἐγένετο ἀθρόον ἡ γυνὴ ἡ Σαμαρεῖτις ἡ ἀλλόφυλος.
Εἴδετε ὅσον ἐστὶ ψυχῆς εὐγνωμοσύνη εἴδετε Δεσπότου φιλανθρωπίαν ὅπως οὐδενὸς ὑπερορᾷ ἀλλὰ κἂν ἐν γυναικὶ κἂν ἐν πενίᾳ κἂν ὅπου δήποτε εὕρῃ διεγηγερμένην ψυχὴν καὶ ζέουσαν παραχρῆμα τὴν παρ' ἑαυτοῦ χάριν ἐπαφίησι.
Μιμησώμεθα τοίνυν παρακαλῶ καὶ ἡμεῖς τὴν γυναῖκα ταύτην καὶ μετὰ πολλῆς προσοχῆς δεχώμεθα τὰ παρὰ τοῦ Πνεύματος διδάγματα.
Οὐδὲ γὰρ ἡμέτερά ἐστι τὰ λεγόμενα οὐδὲ ἐξ οἰκείας γλώττης φθεγγόμεθα ἅπερ ἂν εἴπωμεν ἀλλ' ἐκ τῆς τοῦ Δεσπότου φιλανθρωπίας ὁδηγούμενοι διὰ τὴν ὠφέλειαν τὴν ὑμετέραν καὶ τὴν οἰκοδομὴν τῆς τοῦ Θεοῦ Ἐκκλησίας.
Μὴ τοίνυν πρὸς ἐμὲ τὸν λέγοντα ἀπίδῃς ἀγαπητὲ μηδὲ πρὸς τὴν εὐτέλειαν τὴν ἐμὴν ἀλλ' ὅτι τὰ παρὰ τοῦ Δεσπότου διακομίζω καὶ πρὸς τὸν ἀποστείλαντα ἔχων τὴν διάνοιαν τεταμένην οὕτω μετὰ νήψεως δέχου τὰ λεγόμενα.
Ἐπεὶ καὶ ἐν τοῖς ἀνθρωπίνοις πράγμασιν ἐπειδὰν ὁ βασιλεὺς ὁ τὸ διάδημα περικείμενος γράμματα διαπέμψηται ὁ μὲν ἐπιφερόμενος ταῦτα καθ' ἑαυτὸν μὲν οὐδενὸς λόγου ἄξιος τυγχάνει ἀλλ' εὐτελής τίς ἐστι καὶ πολλάκις οὐδὲ προγόνους ἀριθμεῖν ἔχων ἀλλ' ἀνώνυμος καὶ ἐξ ἀνωνύμων ἀλλ' οὐκ ἐκείνῳ προσέχουσιν οἱ ταῦτα δέχεσθαι μέλλοντες ἀλλὰ διὰ τὰ τοῦ βασιλέως γράμματα πολλὴν κἀκείνῳ τιμὴν ἀπονέμουσι καὶ τὰ γράμματα μετὰ πολλοῦ τοῦ φόβου καὶ πολλῆς τῆς ἡσυχίας δέχονται.
Εἰ τοίνυν ἐκεῖνος ἀνθρώπου ἐπαγόμενος γράμματα καὶ χάρτην ἁπλῶς ἐπιφερόμενος παρὰ πᾶσιν ἐναποδέχεται πολλῷ μᾶλλον ὑμεῖς ἂν εἴητε δίκαιοι τὰ παρὰ τοῦ Πνεύματος δι' ἡμῶν ὑμῖν πεμφθέντα λόγια μετὰ πολλῆς τῆς προσοχῆς ὑποδέχεσθαι ἵνα τῆς εὐγνωμοσύνης πολλὴν κομίσησθε τὴν ἀμοιβήν.
Ἐὰν γὰρ ἴδῃ ὁ τῶν ὅλων Δεσπότης τῆς ψυχῆς ὑμῶν τὴν προθυμίαν καὶ ἡμῖν δαψιλεστέραν παρέξει τὴν χορηγίαν διὰ τὴν οἰκοδομὴν τὴν ὑμετέραν καὶ ὑμῖν πλείονα δωρήσεται τὴν σύνεσιν ὥστε συνιέναι τὰ λεγόμενα.
Δαψιλὴς γὰρ ἡ τοῦ Πνεύματος χάρις καὶ εἰς πάντας ἐκχεομένη οὐδένα μερισμὸν ὑπομένει ἀλλὰ τῇ διανομῇ μᾶλλον αὔξεται καὶ ὅσῳ ἂν πλείους ὦσιν οἱ ταύτης μετέχοντες τοσούτῳ καὶ τὰ τῆς χάριτος ἐπὶ πλέον ἐκτείνεται.
Φέρε οὖν εἰ δοκεῖ καὶ σήμερον τῆς ἀκολουθίας τῶν πρώην ἡμῖν εἰρημένων ἐπιλαβώμεθα καὶ ἴδωμεν ὅπου τὸν λόγον κατελύσαμεν καὶ ὅθεν αὐτὸν ἀναλαβεῖν σήμερον προσῆκε.
Ποῦ οὖν τὸν λόγον πρώην προσορμίσαντες οὕτω τῆς διδασκαλίας ἐπαυσάμεθα Τὰ κατὰ τὸν Λὼτ ὑμῖν διηγούμενοι καὶ τὸν τῶν Σοδόμων ἐμπρησμὸν ἐκεῖ τὸν λόγον ἐστήσαμεν ὅπου ὁ δίκαιος εἰς τὴν Σηγὼρ διεσώθη.
Ὁ ἥλιος γὰρ ἐξῆλθεν ἐπὶ τῆς γῆς φησὶ καὶ Λὼτ εἰσῆλθεν εἰς Σηγὼρ καὶ τότε ἡ θεήλατος ἐκείνη ὀργὴ τούς τε ἐν Σοδόμοις κατέλαβε καὶ τῆς γῆς τὸν ἀφανισμὸν εἰργάσατο ὅτε καὶ ἡ γυνὴ τοῦ δικαίου ἐπιλαθομένη τῶν ῥηθέντων παρὰ τῶν ἀγγέλων ἐπιβλέψασα εἰς τὰ ὀπίσω ἐγένετο στήλη ἁλὸς διηνεκὲς ὑπόμνημα ταῖς μετὰ ταῦτα γενεαῖς τῆς οἰκείας ῥᾳθυμίας παρεχομένη.
Ἀναγκαῖον οὖν σήμερον τὰ ἑξῆς ἐπελθόντας μικρά τινα διαλεχθῆναι πρὸς τὴν ὑμετέραν ἀγάπην ἵνα πάλιν εἰδῆτε τοῦ πατριάρχου τὸ συμπαθὲς καὶ φιλόστοργον καὶ τοῦ Θεοῦ τὴν περὶ αὐτὸν εὔνοιαν.
Ἐπειδὴ γὰρ τῆς ἀνατολῆς τοῦ ἡλίου γενομένης ὁ μὲν δίκαιος Λὼτ εἰς τὴν Σηγὼρ διεσώθη οἱ δὲ τὰ Σόδομα κατοικοῦντες ὑπὸ τὴν δίκην γεγόνασιν ὁ πατριάρχης ὁμοῦ κἀκείνους οἰκτείρων τῆς ἀπωλείας ἣν διὰ τὴν οἰκείαν παρανομίαν ὑπέμειναν καὶ περὶ τοῦ δικαίου σφόδρα φροντίζων ὀρθρίσας φησὶ περιεσκόπει τὰ γεγενημένα.
Ὤρθρισε γὰρ φησὶν Ἀβραὰμ τῷ πρωῒ εἰς τὸν τόπον οὗ εἱστήκει ἐναντίον τοῦ Θεοῦ καὶ ἐπέβλεψεν ἐπὶ πρόσωπον τῆς περιχώρου Σοδόμων καὶ Γομόῤῥας καὶ εἶδε.
Καὶ ἰδοὺ ἀνέβαινε φλὸξ ἐκ τῆς γῆς ὡσεὶ ἀτμὶς καμίνου.
Ἐν ἐκείνῳ φησὶ τῷ τόπῳ γεγονὼς ἔνθα τὴν διάλεξιν πρὸς τὸν Δεσπότην ἐποιήσατο καὶ τὴν περὶ τῶν ἐν Σοδόμοις παράκλησιν ἑώρα τῆς φοβερᾶς ἐκείνης τιμωρίας τὰ ἴχνη καὶ τοῦ δικαίου ἕνεκεν μαθεῖν τι ἐπεθύμει.
Τοιοῦτον γὰρ τῶν ἁγίων τὸ ἔθος φιλόστοργον καὶ συμπαθητικόν.
Καὶ ἵνα διδάξῃ ἡμᾶς ἡ θεία Γραφὴ ὅτι εὐθέως αὐτῷ τούτου τὴν γνῶσιν ἐνέθηκεν ἡ τοῦ Πνεύματος χάρις ὁμοῦ δὲ καὶ τὸν δίκαιον ἵνα τῆς περὶ τοῦ Λὼτ ἀπαλλάξῃ φροντίδος φησίν Ἐν τῷ ἐκτρῖψαι Κύριον τὰς πόλεις τῆς περιοίκου ἐμνήσθη ὁ Θεὸς τοῦ Ἀβραὰμ καὶ ἐξαπέστειλε τὸν Λὼτ ἐκ μέσου τῆς καταστροφῆς.
Τί ἐστιν Ἐμνήσθη ὁ Θεὸς τοῦ Ἀβραάμ Τῆς παρακλήσεως φησὶν ἧς ἐποιήσατο λέγων Μὴ συναπολέσῃς δίκαιον μετὰ ἀσεβοῦς.
Τί οὖν ἂν εἴποι τις διὰ τὴν παράκλησιν τοῦ πατριάρχου ὁ δίκαιος διεσώθη καὶ οὐχὶ διὰ τὴν ἰδίαν δικαιοσύνην Ναὶ καὶ διὰ τὴν παράκλησιν τοῦ πατριάρχου ὅταν γὰρ τὰ παρ' ἑαυτῶν συνεισενέγκωμεν καὶ ἡ παρὰ τῶν δικαίων πρεσβεία τὰ μέγιστα ἡμᾶς ὀνίνησιν.
Ἐπεὶ ἐὰν αὐτοὶ μὲν ῥᾳθυμῶμεν τὰς δὲ ἐλπίδας τῆς ἡμετέρας σωτηρίας ἐπ' ἐκείνοις μόνοις ποιώμεθα οὐδὲν ἡμῖν ἔσται πλέον οὐκ ἐπειδὴ ἀσθενεῖς οἱ δίκαιοι ἀλλ' ἐπειδὴ ἡμεῖς διὰ τῆς οἰκείας ῥᾳθυμίας ἑαυτοὺς προδίδομεν.
Καὶ ἵνα μάθῃς ὅτι ὅταν ἀμελῶμεν κἂν δίκαιοι ὦσιν οἱ ὑπὲρ ἡμῶν παρακαλοῦντες κἂν προφῆται οὐδὲν ἡμῖν ἐκ τούτου ὄφελος γίνεται  ἄκουσον τοῦ τῶν ὅλων Θεοῦ πρὸς τὸν ἐκ κοιλίας ἁγιασθέντα Ἱερεμίαν τὸν προφήτην λέγοντα Μὴ προσεύχου περὶ τοῦ λαοῦ τούτου ὅτι οὐκ εἰσακούσομαί σου.
Ὅρα τοῦ Δεσπότου φιλανθρωπίαν προλέγει τῷ προφήτῃ ἵνα μὴ μετὰ τὸ προσεύξασθαι παρακουσθεὶς νομίσῃ ὅτι διὰ τὴν παρ' αὐτοῦ αἰτίαν τοῦτο γεγένηται.
Διὰ τοῦτο ἤδη προμηνύει αὐτῷ τὴν κακίαν τοῦ λαοῦ καὶ διαστέλλεται μὴ προσεύξασθαι ἵνα καὶ αὐτὸς εἰδέναι ἔχῃ τῆς πονηρίας ἐκείνων τὴν ἐπίτασιν κἀκεῖνοι μάθωσιν ὡς οὐδὲν αὐτοῖς ὁ προφήτης συμβάλλεται εἰ μὴ καὶ αὐτοὶ τὰ παρ' ἑαυτῶν εἰσενεγκεῖν βουληθῶσιν.
Ὅπερ εἰδότες ἀγαπητοὶ καταφεύγωμεν μὲν ἐπὶ τὰς τῶν ἁγίων πρεσβείας καὶ παρακαλῶμεν ὥστε ὑπὲρ ἡμῶν δεηθῆναι ἀλλὰ μὴ ταῖς ἐκείνων ἱκεσίαις μόνον θαῤῥῶμεν ἀλλὰ καὶ αὐτοὶ τὰ καθ' ἑαυτοὺς δεόντως οἰκονομῶμεν καὶ τῆς ἐπὶ τὸ βέλτιον μεταβολῆς ἐχώμεθα ἵνα χώραν δῶμεν τῇ πρεσβείᾳ τῇ ὑπὲρ ἡμῶν γινομένῃ.
Τοῦτο καὶ πρὸς ἕτερον προφήτην φησὶν ὁ τῶν ἁπάντων Δεσπότης Οὐχ ὁρᾷς τί αὐτοὶ ποιοῦσι Θυμιῶσι στέαρ καὶ χαυῶνας ποιοῦσι τῇ στρατιᾷ τοῦ οὐρανοῦ μονονουχὶ λέγων πρὸς αὐτόν Ὑπὲρ τούτων με παρακαλεῖς τῶν οὐχ ἱσταμένων τῆς πονηρίας τῶν οὐδεμίαν αἴσθησιν λαμβανόντων τῆς νόσου ἐν ᾗ κατέχονται ἀλλ' οὕτως ἀναλγήτως διακειμένων Οὐχ ὁρᾷς αὐτῶν τὴν ὑπερβάλλουσαν καταφρόνησιν οὐ βλέπεις αὐτῶν τὴν μανίαν τὴν πολλήν πῶς οὐδέπω κόρον εἰλήφασι τῆς ἀσεβείας ἀλλὰ καθάπερ ὗς ἐν βορβόρῳ οὕτως ἐγκαλινδοῦνται ταῖς οἰκείαις παρανομίαις Μὴ γὰρ εἰ ἐβούλοντο ἐπιστρέφειν παρακληθῆναι ἀνέμενον Οὐκ ἐγώ εἰμι ὁ διὰ τῶν προφητῶν βοῶν καὶ λέγων Καὶ εἶπον μετὰ τὸ πορνεῦσαι αὐτήν Μετὰ ταῦτα πάντα πρός με ἀνάστρεψον καὶ οὐκ ἀνέστρεψε Μὴ γὰρ ἕτερόν τι ζητῶ ἢ παύσασθαι τῆς πονηρίας μόνον καὶ στῆναι τῶν κακῶν μὴ γὰρ ὑπὲρ τῶν παρελθόντων εὐθύνας ἀπαιτῶ ἐὰν ἴδω μεταβάλλεσθαι βουλομένους οὐ καθ' ἑκάστην ἡμέραν βοῶ λέγων Οὐ θελήσει θέλω τὸν θάνατον τοῦ ἁμαρτωλοῦ ὡς τὸ ἐπιστρέψαι καὶ ζῇν αὐτόν Οὐ διὰ τοῦτο πάντα ποιῶ ἵνα τῆς ἀπωλείας ἐξαρπάσω τοὺς ἐπὶ τῇ πλάνῃ προκατειλημμένους Μὴ γὰρ ἐὰν ἴδω μεταβαλλομένους ὑπερτίθεμαι Οὐκ ἐγώ εἰμι ὁ λέγων Ἔτι λαλοῦντός σου ἐρῶ Ἰδοὺ πάρειμι Μὴ γὰρ οὕτως αὐτοὶ ἐπιθυμοῦσι τῆς ἑαυτῶν σωτηρίας ὡς ἐμοὶ περισπούδαστόν ἐστιν ἅπαντας ἀνθρώπους σωθῆναι καὶ εἰς ἐπίγνωσιν ἀληθείας ἐλθεῖν Μὴ γὰρ διὰ τοῦτό σε ἀπὸ τοῦ μὴ ὄντος παρήγαγον ἵνα ἀπολέσω μὴ γὰρ εἰκῆ τὴν βασιλείαν καὶ τὰ μυρία καὶ ἀπόῤῥητα ἀγαθὰ ηὐτρέπισα Οὐχὶ διὰ τοῦτο καὶ γέενναν ἠπείλησα ἵνα εἰς τὴν βασιλείαν ἅπαντας καὶ διὰ τούτου δραμεῖν παρασκευάσω Μὴ τοίνυν ὦ μακάριε προφῆτα ἐκείνους καταλιμπάνων ἐμοὶ πρόσαγε τὴν παράκλησιν ἀλλ' ἕν σοι τοῦτο διὰ σπουδῆς ἔστω ὥστε τῆς ἐκείνων νόσου περιγενέσθαι καὶ εἰς αἴσθησιν ἀγαγεῖν τῆς ἀῤῥωστίας καὶ πρὸς ὑγίειαν ἐπαναγαγεῖν καὶ τὰ παρ' ἐμοῦ πάντως ἕψεται.
Οὐ γὰρ μέλλω οὐδὲ ἀναβάλλομαι ἐπειδὰν ἴδω ψυχὴν εὐγνώμονα ἓν γὰρ μόνον ἐπιζητῶ ὁμολογίαν τῶν ἐπταισμένων καὶ οὐκ ἔτι τὴν ἐπὶ τοῖς ἐπταισμένοις δίκην ἐπάγω.
Μὴ γὰρ βαρύ τι καὶ ἐπαχθὲς τὸ παρ' ἐμοῦ προτεινόμενον Εἰ μὴ ᾔδειν χείρους γινομένους ἐκ τοῦ μὴ ὁμολογῆσαι τὰ πρότερα ἁμαρτήματα οὐκ ἂν οὐδὲ τοῦτο ἐζήτουν.
Ἀλλ' ἐπειδὴ οἶδα τὸ τῶν ἀνθρώπων γένος μᾶλλον πρὸς κακίαν ῥέπον διὰ τοῦτο βούλομαι τὰ πρότερα ὁμολογῆσαι ἁμαρτήματα ἵνα ἡ ὁμολογία κώλυμα αὐτοῖς γένηται πρὸς τὸ μὴ τοῖς αὐτοῖς περιπεσεῖν.
Ταῦτα τοίνυν ἀγαπητοὶ ἀναλογιζόμενοι καὶ ἐννοοῦντες τοῦ ἡμετέρου Δεσπότου τὴν φιλανθρωπίαν μὴ ῥᾳθυμῶμεν ἀλλὰ πρότερον πολλὴν ἑαυτῶν τὴν ἐπιμέλειαν ποιώμεθα καὶ τὸν ῥύπον τὸν ἀπὸ τῶν ἁμαρτημάτων ἐκκαθάρωμεν καὶ οὕτως ἐπὶ τὰς πρεσβείας τῶν ἁγίων σπεύδωμεν.
Ἐὰν γὰρ βουλώμεθα νήφειν καὶ ἐγρηγορέναι καὶ δι' ἑαυτῶν παρακαλοῦντες τὰ μέγιστα ὀνησόμεθα.
Ἐπειδὴ γὰρ φιλάνθρωπός ἐστιν ὁ Δεσπότης ὁ ἡμέτερος οὐχ οὕτω δι' ἑτέρων παρακαλούμενος ὑπὲρ ἡμῶν ἐπινεύει ὡς δι' ἡμῶν αὐτῶν.
Ὅρα ἀγαθότητος ὑπερβολήν ἐὰν ἴδῃ τοὺς προσκεκρουκότας ἡμᾶς τοὺς ἠτιμωμένους τοὺς μηδεμίαν παῤῥησίαν ἔχοντας μικρὸν διεγερθέντας καὶ ἐπὶ τὸν πλοῦτον τῆς φιλανθρωπίας αὐτοῦ καταφυγεῖν ἐθελήσαντας εὐθέως ἐπινεύει ταῖς αἰτήσεσι καὶ χεῖρα ὀρέγει κειμένοις καὶ διανίστησι πεπτωκότας καὶ βοᾷ λέγων Μὴ ὁ πίπτων οὐκ ἀνίσταται Ἀλλ' ἵνα μάθητε καὶ ἐξ αὐτῶν τῶν πραγμάτων ὅτι πολλοὶ δι' ἑαυτῶν μᾶλλον παρακαλέσαντες ἴσχυσαν ἐπιτυχεῖν τῶν σπουδαζομένων ἢ δι' ἑτέρων ἀναγκαῖόν ἐστι τοὺς ἐπιτυχόντας εἰς μέσον παραγαγεῖν ἵνα καὶ ἡμεῖς μιμησώμεθα καὶ εἰς ζῆλον διεγερθῶμεν.
Ἀκούσωμεν τοίνυν πῶς ἡ Χαναναία ἐκείνη γυνὴ κατώδυνος οὖσα τὴν ψυχὴν καὶ ἀλλόφυλος ἐπειδὴ εἶδε τὸν τῶν ψυχῶν ἰατρὸν καὶ τὸν ἥλιον τῆς δικαιοσύνης ἀνατείλαντα τοῖς ἐν σκότει καθημένοις ὅπως μετὰ θερμῆς καὶ ζεούσης προθυμίας τὴν πρόσοδον ἐποιήσατο καὶ οὔτε τὸ γυναῖκα αὐτὴν εἶναι οὔτε τὸ ἀλλόφυλον ὀκνηροτέραν γενέσθαι παρεσκεύασεν ἀλλὰ πάντα τὰ κωλύματα ταῦτα παρωσαμένη προσελθοῦσά φησιν Ἐλέησόν με Κύριε ὅτι ἡ θυγάτηρ μου κακῶς δαιμονίζεται.
Ἀλλ' ὁ τὰ ἀπόῤῥητα τῆς διανοίας ἐπιστάμενος σιγᾷ καὶ οὐκ ἀποκρίνεται οὐ λόγου μεταδίδωσιν οὐδὲ οἰκτείρει τὸ γύναιον ὁρῶν μετὰ τοσαύτης οἰμωγῆς προσελθοῦσαν ἀλλὰ μακροθυμεῖ βουλόμενος τὸν λανθάνοντα θησαυρὸν ἐν τῇ γυναικὶ κατάδηλον ἅπασι ποιῆσαι.
Ἤδει γὰρ τὸν κρυπτόμενον μαργαρίτην ὃν οὐκ ἐβούλετο λαθεῖν ἡμᾶς καὶ διὰ τοῦτο ἀναβάλλεται καὶ οὐδὲ ἀποκρίσεως ἀξιοῖ ἵνα ἡ πολλὴ τῆς γυναικὸς προσεδρία διδασκαλία πᾶσι γένηται τοῖς μετὰ ταῦτα.
Καὶ ὅρα τοῦ Θεοῦ τὴν ἄφατον ἀγαθότητα.
Αὐτὸς μὲν φησὶν οὐκ ἀπεκρίνατο αὐτῇ οἱ δὲ μαθηταὶ συμπαθέστεροι καὶ φιλανθρωπότεροι νομίζοντες εἶναι οὐ τολμῶσι φανερῶς εἰπεῖν Παράσχου αὐτῇ τὴν αἴτησιν ἐλέησον αὐτὴν σπλαγχνίσθητι ἐπ' αὐτῇ ἀλλὰ τί Ἀπόλυσον αὐτὴν ὅτι κράζει ὄπισθεν ἡμῶν μονονουχὶ λέγοντες ἐλευθέρωσον ἡμᾶς τῆς ἐπαχθείας ἀπάλλαξον ἡμᾶς τῆς κραυγῆς τῆς παρ' αὐτῆς γινομένης.
Τί οὖν ὁ Δεσπότης Νομίζετέ με φησὶν εἰκῆ σεσιγηκέναι καὶ μὴ ἀξιῶσαι αὐτὴν ἀποκρίσεως Ἀκούετε Οὐκ ἀπεστάλην εἰ μὴ εἰς τὰ πρόβατα τὰ ἀπολωλότα οἴκου Ἰσραήλ.
Οὐκ ἴστε φησὶν ὅτι ἀλλόφυλός ἐστιν ἡ γυνή οὐκ ἴστε ὅτι καὶ ὑμῖν ἤδη παρηγγύησα εἰς ὁδὸν ἐθνῶν μὴ ἀπελθεῖν Τίνος οὖν ἕνεκεν οὕτως ἀνεξετάστως τὴν συμπάθειαν ἐπιδείκνυσθε Σκόπει τὴν εὐμήχανον τοῦ Θεοῦ σοφίαν πῶς καὶ ὅτε ἔδοξεν ἀποκρίνεσθαι τῆς σιγῆς βαρύτερον καθικνεῖτο τῆς γυναικὸς καὶ μονονουχὶ καιρίαν αὐτῇ δέδωκε τὴν πληγὴν κατὰ μικρὸν αὐτὴν διεγεῖραι βουλόμενος ἵνα μάθωσιν ἀγνοοῦντες οἱ μαθηταὶ τὴν ἐγκεκρυμμένην ἐν αὐτῇ πίστιν.
Ἀλλ' οὐδὲ οὕτως ἐνάρκησεν οὐδὲ ὀκνηροτέρα γέγονε θεασαμένη καὶ τοὺς μαθητὰς οὐδὲν πλέον ἀνύσαντας καὶ οὐκ εἶπε πρὸς ἑαυτήν Εἰ μηδὲ οὗτοι ἴσχυσαν δυσωπῆσαι τὴν ὑπὲρ ἐμοῦ ἱκεσίαν ποιησάμενοι τίνος ἕνεκεν εἰκῆ καὶ μάτην προσεδρεύω ἀλλὰ καθάπερ ὑπὸ πυρὸς φλεγομένη καὶ ἐμπιπραμένη τὸν λογισμὸν καὶ τὰ σπλάγχνα διακοπτομένη πρόσεισι προσκυνοῦσα καὶ λέγουσα Κύριε βοήθει μοι.
Καὶ οὐδὲ οὕτως ἐπινεύει τῇ γυναικὶ ἀλλ' ἀπόκρισιν ποιεῖται τῆς προτέρας βαρυτέραν.
Οὐκ ἔστι φησὶ καλὸν λαβεῖν τὸν ἄρτον τῶν τέκνων καὶ βαλεῖν τοῖς κυναρίοις.
Ἐννόησον ἀγαπητὲ καὶ θαύμασον ἐνταῦθα τῆς ψυχῆς αὐτῆς τὸν πόθον καὶ τὴν πίστιν τὴν ὑπερβάλλουσαν ὅτι κυνάριον ἀκούσασα οὐκ ἐδυσχέρανεν οὐκ ἀπεπήδησεν ἀλλὰ μετὰ πολλῆς εὐγνωμοσύνης φησί Ναὶ Κύριε καὶ γὰρ τὰ κυνάρια ἐσθίει ἀπὸ τῶν ψιχίων τῆς τραπέζης τῶν κυρίων αὐτῶν.
Ὁμολογῶ φησὶ κυνάριον εἶναι ὡς κυνάριον οὖν με ἀξίωσον τῶν ψιχίων τῆς τραπέζης.
Εἶδες γυναικὸς πίστιν καὶ εὐγνωμοσύνην Κατεδέξατο τὸ εἰρημένον καὶ παραχρῆμα ἐπέτυχε τοῦ σπουδαζομένου καὶ ἐπέτυχε μετὰ πολλῶν τῶν ἐγκωμίων.
Τί γάρ φησιν ὁ Χριστός Ὦ γύναι μεγάλη σου ἡ πίστις γενηθήτω σοι ὡς θέλεις.
Ὦ γύναι θαυμασμοῦ τὸ ῥῆμα ἐπαίνου πολλοῦ γέμον τὸ εἰρημένον.
Μεγάλην φησὶν ἐπεδείξω τὴν πίστιν διὰ τοῦτο τοσαῦτά σοι ὑπάρξει ὅσα θέλεις.
Ὅρα φιλοτιμίας δαψίλειαν καὶ θαύμασον τοῦ Δεσπότου τὴν σοφίαν.
Ἆρα οὐκ ἐν προοιμίοις ἐνομίζομεν ἀσυμπαθῆ τινα αὐτὸν εἶναι οὕτω διακρουόμενον καὶ πρότερον μὲν οὐδὲ ἀποκρίσεως ἀξιοῦντα τὸ γύναιον μετὰ δὲ ταῦτα καὶ διὰ τῆς προτέρας καὶ διὰ τῆς δευτέρας ἀποκρίσεως μονονουχὶ ἀπελαύνοντα καὶ τὴν μετὰ τοσούτου πόθου προσελθοῦσαν ἀποσοβοῦντα Ἀλλ' ἐκ τοῦ τέλους κατάμαθε τοῦ Θεοῦ τὴν ἀγαθότητα ὅτι βουλόμενος αὐτὴν περιφανεστέραν ἐργάσασθαι διὰ τοῦτο τῇ μακροθυμίᾳ ἐχρήσατο.
Εἰ μὲν γὰρ εὐθέως ἐπένευσεν οὐκ ἂν ἔγνωμεν ἡμεῖς τῆς γυναικὸς τὴν ἀρετήν ἐπειδὴ δὲ μικρὸν ἀνεβάλλετο καὶ τοῦ Δεσπότου ἔγνωμεν τὴν ἄφατον φιλανθρωπίαν κἀκείνης τὴν πίστιν τὴν ὑπερβάλλουσαν.
Ταύτην δὲ πᾶσαν τὴν ἱστορίαν εἰς μέσον παραγαγεῖν ἠναγκάσθημεν ἵνα μάθωμεν ὅτι οὐχ οὕτω δι' ἑτέρων παρακαλοῦντες ἀνύομεν ὡς αὐτοὶ δι' ἑαυτῶν ἐπειδὰν μετὰ θερμότητος προσίωμεν καὶ διεγηγερμένης διανοίας.
Ἰδοὺ γὰρ αὕτη καὶ τοὺς μαθητὰς ἔχουσα ὑπὲρ αὐτῆς ἱκετεύοντας οὐδὲν πλέον ἀνύσαι ἠδυνήθη μέχρις ὅτε αὐτὴ δι' ἑαυτῆς παραμείνασα τὴν φιλανθρωπίαν ἐπεσπάσατο τοῦ Δεσπότου.
Καὶ ἡ παραβολὴ δὲ ἐκείνη τοῦ φίλου τοῦ ἀωρὶ τῆς νυκτὸς παραγενομένου καὶ τοὺς τρεῖς ἄρτους αἰτήσαντος τὸ αὐτὸ αἰνίττεται.
Εἰ γὰρ καὶ μὴ διὰ τὸ φίλος αὐτοῦ εἶναι φησὶν ὑπακούσει αὐτῷ διὰ γοῦν τὴν ἀναίδειαν αὐτοῦ ἀναστὰς δώσει.
Εἰδότες τοίνυν τὴν ἄφατον φιλανθρωπίαν τοῦ ἡμετέρου Δεσπότου προσίωμεν αὐτῷ δεικνύντες καὶ μονονουχὶ πρὸ τῶν ὀφθαλμῶν τῶν ἡμετέρων προτιθέντες κατ' εἶδος ἕκαστον τῶν ἡμῖν πεπλημμελημένων καὶ τὴν ὑπὲρ τῶν παρελθόντων συγχώρησιν αἰτοῦντες ἵνα καὶ εἰς τὸ ἑξῆς πολλὴν τὴν ἀκρίβειαν ἐπιδειξάμενοι πλείονα τὴν παρ' αὐτοῦ εὔνοιαν ἐπισπασώμεθα.
Ἀλλ' ἐπανέλθωμεν εἰ δοκεῖ ἐπὶ τὴν ἀκολουθίαν τοῦ ἀναγνώσματος.
Ἀνέβη δὲ φησὶ Λὼτ εἰς Σηγὼρ καὶ ἐκάθητο ἐν τῷ ὄρει καὶ αἱ δύο θυγατέρες αὐτοῦ μετ' αὐτοῦ ἐφοβήθησαν γὰρ οἰκῆσαι ἐν Σηγώρ καὶ ᾤκησεν ἐν τῷ σπηλαίῳ αὐτὸς καὶ αἱ δύο θυγατέρες αὐτοῦ μετ' αὐτοῦ.
Ἐνακμάζοντα ἔχων ἔτι τὸν φόβον τῆς τιμωρίας τῆς ἐπαχθείσης τοῖς κατὰ τὰ Σόδομα πόῤῥωθεν ἄπεισιν ὁ δίκαιος καὶ εἰς τὸ ὄρος φησὶ κατοικεῖ μετὰ τῶν θυγατέρων καὶ ἐν ἐρημίᾳ ἐσχάτῃ καὶ μονώσει λοιπὸν ἐτύγχανε μετὰ τῶν δύο θυγατέρων ἐν τῷ ὄρει κατοικῶν.
Εἶπε δὲ φησὶν ἡ πρεσβυτέρα πρὸς τὴν νεωτέραν Ὁ πατὴρ ἡμῶν πρεσβύτερος καὶ οὐδείς ἐστιν ἐπὶ τῆς γῆς ὃς εἰσελεύσεται πρὸς ἡμᾶς ὡς καθήκει πάσῃ τῇ γῇ.
Δεῦρο καὶ ποτίσωμεν τὸν πατέρα ἡμῶν οἶνον καὶ κοιμηθῶμεν μετ' αὐτοῦ καὶ ἐξαναστήσωμεν σπέρμα ἐκ τοῦ πατρὸς ἡμῶν.
Μετ' εὐλαβείας καὶ φόβου πολλοῦ ἀκούωμεν ἀγαπητοὶ τῶν ἐν ταῖς θείαις Γραφαῖς κειμένων οὐδὲν γὰρ ἁπλῶς καὶ εἰκῆ γέγραπται ἀλλὰ πάντα συμφερόντως καὶ πρὸς ὠφέλειαν ἡμετέραν κἂν ἡμεῖς ἔνια ἀγνοῶμεν.
Οὐ γὰρ ἅπαντα δυνάμεθα μετὰ ἀκριβείας εἰδέναι ἀλλ' εἰ καὶ αἰτίας πειρώμεθά τινων ἀποδιδόναι κατὰ τὸ ἡμῖν ἐφικτὸν ἀλλ' ὅμως καὶ οὕτως ἔχει ἐγκεκρυμμένον τινὰ θησαυρὸν πολὺ ἀπόκρυφόν τε καὶ δυσερμήνευτον.
Σκόπει τοίνυν πῶς ἡ Γραφὴ πάντα σαφῶς διηγησαμένη καὶ τὸν σκοπὸν ἡμῖν γνωρίσασα τῶν τοῦ δικαίου θυγατέρων νῦν μὲν ὑπὲρ αὐτῶν ἀρκοῦσαν ἀπολογίαν ποιεῖται νῦν δὲ ὑπὲρ τοῦ δικαίου ἵνα μηδεὶς ἀφορῶν πρὸς τὸ γεγονὸς μήτε τοῦ δικαίου καταγνοίη μήτε τῶν αὐτοῦ θυγατέρων ὡς δι' ἀσέλγειαν τῆς μίξεως ταύτης γεγενημένης.
Πῶς οὖν ὑπὲρ τῶν θυγατέρων τοῦ δικαίου ἀπολογεῖται Εἶπε φησὶν ἡ πρεσβυτέρα πρὸς τὴν νεωτέραν Ὁ πατὴρ ἡμῶν πρεσβύτερος καὶ οὐδείς ἐστιν ἐπὶ τῆς γῆς ὃς εἰσελεύσεται πρὸς ἡμᾶς ὡς καθήκει πάσῃ τῇ γῇ.
Ὅρα τὸν σκοπὸν μετὰ ἀκριβείας καὶ παντὸς αὐτὰς ἀπαλλάξεις ἐγκλήματος.
Ἐνόμισαν γὰρ πανωλεθρίαν γεγενῆσθαι καὶ μηδένα ἔτι καταλειφθῆναι εἶτα καὶ τοῦ πατρὸς ἑώρων τὸ γῆρας.
Ἵνα οὖν φησὶ μὴ ἀφανισθῇ τὸ γένος καὶ ἀνώνυμοι γενώμεθα  ἵνα οὖν φησὶ μὴ παντελῆ καὶ ἡμεῖς ἀφανισμὸν ὑπομείνωμεν τοῦ μὲν πατρὸς πρὸς γῆρας ἐλάσαντος οὐδενὸς δὲ εὑρισκομένου ἀνδρὸς ᾧ συγγενόμεναι δυνησόμεθα ἐκταθῆναι καὶ καταλιπεῖν τοῦ σπέρματος διαδοχὴν Δεῦρο φησὶν ἵνα μὴ τοῦτο γένηται ποτίσωμεν τὸν πατέρα ἡμῶν οἶνον.
Ἐπειδὴ οὐκ ἄν ποτε φησὶν ἀνάσχοιτο οὐδὲ ἀκοῇ τοῦτο παραδέξασθαι ὁ πατὴρ διὰ τοῦ οἴνου τὴν ἀπάτην ἐργασώμεθα.
Ἐπότισαν δὲ τὸν πατέρα αὐτῶν οἶνον ἐν τῇ νυκτὶ ταύτῃ καὶ εἰσελθοῦσα ἡ πρεσβυτέρα ἐκοιμήθη μετὰ τοῦ πατρὸς αὐτῆς καὶ οὐκ ᾔδει ἐν τῷ κοιμηθῆναι αὐτὴν καὶ ἀναστῆναι.
Εἶδες πῶς καὶ ὑπὲρ τοῦ δικαίου ἀπελογήσατο ἡ θεία Γραφὴ οὐχ ἅπαξ ἀλλὰ καὶ δεύτερον Πρότερον μὲν γὰρ ἐξ ὧν αἱ θυγατέρες τὴν διὰ τοῦ οἴνου ἀπάτην εἰργάσαντο ἔδειξεν ὡς οὐκ ἂν ἑτέρως ἠδυνήθησαν πεῖσαι τὸν πατέρα τοῦτο καταδέξασθαι νυνὶ δὲ λοιπὸν οἶμαι καὶ οἰκονομίας εἶναι τῆς ἄνωθεν τὸ γεγονὸς ὥστε τοσοῦτον αὐτῷ κάρον ἐγγενέσθαι ὡς πάντη ἀγνοῆσαι ἵνα ἀνεύθυνος γένηται τῶν ἐγκλημάτων.
Τὰ γὰρ ἁμαρτήματα ἐκεῖνα ἡμᾶς κατακρίνει καὶ καταδικάζει ἅπερ ἂν εἰδότες καὶ ἑκόντες ἁμάρτωμεν.
Ὁρᾷς δὲ τὴν Γραφὴν μαρτυροῦσαν τῷ δικαίῳ ὅτι ὅλως οὐκ ᾔδει τὸ γεγονός Ἀλλὰ πάλιν ἕτερον ἀνακύπτει ζήτημα τὸ τῆς μέθης.
Δεῖ γὰρ πάντα διερευνᾶσθαι ὥστε μηδεμίαν καταλιπεῖν τοῖς ἀγνώμοσι καὶ ἀναισχύντοις ἀφορμήν.
Τί οὖν καὶ περὶ τούτου εἴπωμεν Ὅτι οὐ τοσοῦτον ἐξ ἀκρασίας τὰ τῆς μέθης αὐτῷ γέγονεν ὅσον ἀπὸ ἀθυμίας.
Μηδεὶς τοίνυν τολμάτω ἢ τοῦ δικαίου ποτὲ καταψηφίσασθαι ἢ τῶν τούτου θυγατέρων.
Πῶς γὰρ οὐκ ἂν εἴη μανίας ἐσχάτης καὶ παραφροσύνης οὓς ἡ θεία Γραφὴ παντὸς ἀπήλλαξεν ἐγκλήματος μᾶλλον δὲ ὑπὲρ ὧν τοσαύτην ἀπολογίαν συνέθηκεν ἡμᾶς τοὺς μυρίοις ἁμαρτημάτων φορτίοις πεπληρωμένους καταδικάζειν καὶ μὴ ἀκούειν Παύλου λέγοντος Θεὸς ὁ δικαιῶν τίς ὁ κατακρίνων Καὶ ἵνα μάθῃς ὅτι οὐχ ἁπλῶς οὐδὲ εἰκῆ τοῦτο γέγονεν ἀλλ' ἡ ὑπερβολὴ τῆς ἀθυμίας μετὰ τῆς τοῦ οἴνου προσθήκης οὐδεμίαν αὐτῷ αἴσθησιν συνεχώρησε γενέσθαι ἄκουσον τί φησιν.
Ἐγένετο δὲ τῇ ἐπαύριον καὶ εἶπεν ἡ πρεσβυτέρα πρὸς τὴν νεωτέραν Ἰδοὺ ἐκοιμήθην χθὲς μετὰ τοῦ πατρὸς ἡμῶν ποτίσωμεν οὖν αὐτὸν οἶνον καὶ τὴν νύκτα ταύτην καὶ εἰσελθοῦσα κοιμήθητι μετ' αὐτοῦ καὶ ἐξαναστήσωμεν ἐκ τοῦ πατρὸς ἡμῶν σπέρμα.
Ὁρᾷς πῶς ἐξ ὀρθῆς γνώμης τοῦτο ἐποίουν.
Ἐπειδὴ γὰρ ἠδυνήθην φησὶν ἐγὼ τὸ σπουδαζόμενόν μοι πληρῶσαι ἀναγκαῖον καὶ σὲ τὸ αὐτὸ διαπράξασθαι ἴσως γὰρ εἰς ἔργον ἡμῖν ἐκβήσεται τὰ τῆς προσδοκίας καὶ οὐκ εἰς τέλος τὸ γένος ἡμῶν ἀφανισθήσεται.
Ἐπότισαν δὲ καὶ τῇ νυκτὶ ἐκείνῃ τὸν πατέρα αὐτῶν οἶνον καὶ εἰσελθοῦσα ἡ νεωτέρα ἐκοιμήθη μετὰ τοῦ πατρὸς αὐτῆς καὶ οὐκ ᾔδει ἐν τῷ κοιμηθῆναι αὐτὴν καὶ ἀναστῆναι.
Σκόπησον ἀγαπητὲ ὅτι τὸ πᾶν τῆς τοῦ Θεοῦ οἰκονομίας ἦν ἔργον τὸ γεγονὸς ὥσπερ ἐπὶ τοῦ πρωτοπλάστου.
Καθάπερ γὰρ ἐκεῖ καθεύδοντος αὐτοῦ ἐκ τῆς πλευρᾶς μέρος λαβὼν οὐδεμίαν αἴσθησιν αὐτῷ συνεχώρησε γενέσθαι ἀλλὰ τὴν πλευρὰν ἐκείνην εἰς γυναῖκα διαπλάσας παρέστησε τῷ Ἀδάμ τὸν αὐτὸν δὴ τρόπον καὶ νῦν.
Εἰ γὰρ ἡ τῆς πλευρᾶς ἀφαίρεσις ἐπειδὴ τὴν ἔκστασιν αὐτῷ ὁ Θεὸς ἐπήγαγεν ἀνεπαισθήτως γέγονε πολλῷ μᾶλλον νῦν τοῦτο ἂν ἐγένετο.
Ὅπερ γὰρ εἶπεν ἐκεῖ ἡ θεία Γραφὴ ὅτι Ἐπέβαλεν ἔκστασιν ἐπὶ τὸν Ἀδὰμ καὶ ὕπνωσε τοῦτο καὶ ἐνταῦθα ἐσήμανε διὰ τοῦ εἰπεῖν ὅτι Οὐκ ᾔδει ἐν τῷ κοιμηθῆναι καὶ ἀναστῆναι.
Καὶ συνέλαβον φησὶν ἐκ τοῦ πατρὸς αὐτῶν.
Καὶ ἔτεκεν ἡ πρεσβυτέρα καὶ ἐκάλεσε τὸ ὄνομα αὐτοῦ Μωὰβ λέγουσα Ἐκ τοῦ πατρός μου.
Οὗτος πατὴρ Μωαβιτῶν.
Ἔτεκε δὲ καὶ ἡ νεωτέρα καὶ ἐκάλεσε τὸ ὄνομα αὐτῷ Ἀμμᾶν λέγουσα Υἱὸς τοῦ γένους μου.
Οὗτος πατὴρ Ἀμμανιτῶν.
Ὁρᾷς πῶς οὐκ ἀσελγείας ἦν τὸ γεγονὸς ὅτι παραχρῆμα καὶ τὰς προσηγορίας τοῖς τεχθεῖσιν ἐπέθεσαν μηνύουσαι τὸ γεγενημένον καὶ μονονουχὶ καθάπερ ἐν στήλῃ τινὶ τοῖς τῶν παιδίων ὀνόμασιν ἐναποτιθέμεναι τοῦ γεγονότος τὴν μνήμην καὶ ἤδη προμηνύουσαι ὅτι ἔθνη ἐξ αὐτῶν ἔσται καὶ εἰς πλῆθος ἐκταθήσεται τῶν τεχθέντων τὸ γένος.
Ὁ μὲν γὰρ φησὶν ἔσται πατὴρ Μωαβιτῶν ὁ δὲ πατὴρ Ἀμμανιτῶν.
Ἀλλὰ τότε μὲν ἐπειδὴ ἀρχὴ καὶ προοίμια ἦν καὶ διὰ τῆς τοῦ γένους διαδοχῆς τὴν μνήμην αὐτοῖς ἐβούλοντο διατηρεῖσθαι τοσαύτην σπουδὴν τοῦ δικαίου αἱ θυγατέρες ἐποιήσαντο νυνὶ δὲ ἐπειδὴ διὰ τὴν τοῦ Θεοῦ χάριν τὰ τῆς εὐσεβείας ἐπιδέδωκε καὶ κατὰ τὸν μακάριον Παῦλον Παράγει λοιπὸν τὸ σχῆμα τοῦ κόσμου τούτου τὴν διὰ τῆς τῶν ἀγαθῶν πράξεως ἔργων μνήμην ἑαυτοῖς καταλιμπάνωμεν ἵνα καὶ μετὰ τὴν ἐντεῦθεν μετάστασιν ἡ τῆς ἀρίστης ἡμῶν πολιτείας ἀκρίβεια ὑπόμνησις καὶ διδασκαλία γένηται τοῖς εἰς ἡμᾶς ὁρῶσιν.
Οἱ γὰρ ἐνάρετοι καὶ τὸν σώφρονα βίον μετιόντες οὐκ ἐν τῇ ζωῇ ταύτῃ μόνον τυγχάνοντες τὰ μέγιστα τοὺς εἰς αὐτοὺς ὁρῶντας ὠφελεῖν δύνανται ἀλλὰ καὶ μετὰ τὴν τοῦ βίου πάροδον.
Καὶ ἵνα μάθῃς ὅρα μοι πόσος ἐτῶν ἀριθμὸς παρῆλθε μέχρι τῆς σήμερον καὶ ὁσάκις ἂν βουληθείημεν εἰς τὸν τῆς σωφροσύνης ζῆλόν τινας ἐνάγειν τὸν Ἰωσὴφ εἰς μέσον ἄγοντες τὸν εὐειδῆ τὸν καλὸν τὸν νέον τὸν ἐν αὐτῇ τῇ ἀκμῇ τῆς ἡλικίας τοσαύτην ἀνδρείαν περὶ τὴν σωφροσύνην ἐπιδειξάμενον οὕτω πρὸς τὴν μίμησιν τοῦ δικαίου τοὺς ἀκούοντας διεγείρειν σπουδάζομεν.
Τίς γὰρ ἂν εἰπέ μοι κατ' ἀξίαν θαυμάσειε τὸν μακάριον τοῦτον ὅτι ἐν δουλείᾳ τυγχάνων καὶ ἐν αὐτῷ τῷ ἄνθει τῆς ἡλικίας ὅτε καὶ μάλιστα ἡ κάμινος ἐπὶ πλέον ἐξάπτεται τῶν ἐπιθυμιῶν ὁρῶν τὴν αὐτοῦ δέσποιναν ἐπιπηδῶσαν αὐτῷ καὶ ἐπιμαινομένην τοσαύτην ἐπεδείξατο τὴν ἀνδρείαν καὶ οὕτω πρὸς τοὺς τῆς σωφροσύνης ἀγῶνας ἀπεδύσατο ὡς τῆς ἀκολάστου γυναικὸς ἐκείνης γυμνὸς μὲν τῶν ἱματίων ἀποπηδῆσαι τὸ δὲ τῆς σωφροσύνης ἔνδυμα περιβαλέσθαι Καὶ ἦν ἰδεῖν πρᾶγμα καινὸν καὶ παράδοξον ἀρνίον ταῖς τοῦ λύκου χερσὶν ἐμπεσὸν μᾶλλον δὲ τῆς λεαίνης καὶ διασωθῆναι δυνηθὲν καὶ καθάπερ περιστερὰν τοῦ ἱέρακος διαφυγοῦσαν τὴν βλάβην οὕτω τὸν δίκαιον τῶν ἐκείνης διαρπαγέντα χειρῶν.
Οὐχ οὕτω θαυμαστὸν εἶναί μοι δοκεῖ τὸ τοὺς τρεῖς παῖδας ἐκείνους ἐν μέσῃ τῇ καμίνῳ τῇ Βαβυλωνίᾳ ἐκείνῃ τοῦ πυρὸς ἀνωτέρους γενέσθαι καὶ μηδὲν πλέον τὰ σώματα αὐτῶν παθεῖν ὡς θαυμαστὸν καὶ παράδοξον τὸν δίκαιον τοῦτον εἰς τὴν κάμινον ταύτην τὴν τῆς Βαβυλωνίας χαλεπωτέραν ἐμπεπτωκότα τὴν ἀσέλγειαν λέγω τῆς Αἰγυπτίας ἀνέπαφον διαμεῖναι καὶ καθαρὸν τῆς σωφροσύνης τὸ ἔνδυμα διατηρήσαντα οὕτως ἐξελθεῖν.
Καὶ μὴ θαυμάσῃς ἀγαπητέ ἐπειδὴ γὰρ τὰ παρ' ἑαυτοῦ εἰσήνεγκεν εἶχε καὶ τὴν ἄνωθεν ῥοπὴν αὐτῷ συμπαροῦσαν καὶ τὴν πυρὰν ἐκείνην κατασβεννύουσαν καὶ ἐν μέσῃ τῇ καμίνῳ τὴν δρόσον τὴν παρὰ τοῦ Πνεύματος χαριζομένην.
Εἴδετε πῶς οἱ ἐνάρετοι καὶ ἐνταῦθα παρόντες καὶ μετὰ τὴν ἐντεῦθεν μετάστασιν ὠφελείας ἡμῖν ὑπόθεσις γίνονται Διὰ γὰρ τοῦτο τὸν δίκαιον τοῦτον εἰς μέσον νῦν παρηγάγομεν ἵνα τούτῳ πάντες ἑπώμεθα.
Τοῦτον οὖν ἅπαντες ζηλώσωμεν καὶ ἀνώτεροι τῶν ἡδονῶν γενώμεθα καὶ εἰδότες Ὅτι οὐκ ἔστιν ἡμῖν ἡ πάλη πρὸς αἷμα καὶ σάρκα ἀλλὰ πρὸς τὰς ἀρχὰς πρὸς τὰς ἐξουσίας πρὸς τοὺς κοσμοκράτορας τοῦ σκότους τοῦ αἰῶνος τούτου οὕτως ἑαυτοὺς καθοπλίζωμεν καὶ ἐννοοῦντες ὅτι σῶμα περικείμενοι πρὸς ἀσωμάτους δυνάμεις πυκτεύειν ἀναγκαζόμεθα φραττώμεθα τοῖς ὅπλοις τοῦ Πνεύματος.
Διὰ γὰρ τοῦτο ὁ φιλάνθρωπος Δεσπότης ἐπειδὴ σάρκα περικείμενοι πρὸς τὰς ἀοράτους δυνάμεις τὴν πάλην ἔχομεν καὶ τὰ ὅπλα ἡμῶν ἀόρατα κατεσκεύασεν ἵνα τῇ δυνάμει τῶν ὅπλων περιγινώμεθα τῆς φύσεως τῶν ἀντιπάλων.
Θαῤῥοῦντες τοίνυν τῇ τῶν ὅπλων δυνάμει τὰ παρ' ἑαυτῶν εἰσφέρωμεν καὶ δυνησόμεθα τῇ παντευχίᾳ ταύτῃ τῇ πνευματικῇ φραττόμενοι αὐτὴν τοῦ διαβόλου συγκόψαι τὴν ὄψιν.
Οὐδὲ γὰρ ἐνεγκεῖν δύναται τὴν ἐντεῦθεν ἀστραπὴν ἀλλὰ κἂν ἐπιχειρήσῃ στῆναι ἐξ ἐναντίας εὐθέως ἀποτυφλοῦται τὰς ὄψεις.
Ἔνθα γὰρ ἂν ᾖ σωφροσύνη καὶ σεμνότης καὶ πολλὴ τῶν ἄλλων ἀρετῶν ἡ σύνοδος ἐκεῖ καὶ ἡ τοῦ Πνεύματος χάρις μετὰ δαψιλείας ἐφίπταται.
Διὰ τοῦτο καὶ Παῦλος ἔλεγεν Εἰρήνην διώκετε μετὰ πάντων καὶ τὸν ἁγιασμόν.
Ἐκκαθάρωμεν τοίνυν ἑαυτῶν παρακαλῶ τὸ συνειδὸς καὶ ἀποσμήξωμεν ἡμῶν τὸν λογισμὸν ἵνα πάσης ῥυπαρᾶς ἐννοίας ἀπηλλαγμένοι τοῦ Πνεύματος τὴν χάριν ἐπισπασώμεθα καὶ τῶν τοῦ διαβόλου περιγενώμεθα μηχανημάτων καὶ καταξιωθῶμεν τῶν ἀποῤῥήτων ἐκείνων ἀγαθῶν ἀπολαῦσαι ὧν γένοιτο πάντας ἡμᾶς ἐπιτυχεῖν χάριτι καὶ φιλανθρωπίᾳ τοῦ Κυρίου ἡμῶν Ἰησοῦ Χριστοῦ μεθ' οὗ τῷ Πατρὶ ἡ δόξα ἅμα τῷ ἁγίῳ Πνεύματι νῦν καὶ ἀεὶ καὶ εἰς τοὺς αἰῶνας τῶν αἰώνων.
Χαίρω ὁρῶν ὑμᾶς συντρέχοντας ἐπὶ τὴν ἀκρόασιν καὶ μετὰ πολλῆς τῆς ἡδονῆς δεχομένους τὴν παρ' ἡμῶν διδασκαλίαν καὶ διὰ τοῦτο καὶ αὐτὸς μετὰ πλείονος τῆς προθυμίας καθ' ἑκάστην ἡμέραν ὑμῖν τὴν πτωχὴν ἡμῶν ταύτην καὶ εὐτελῆ τράπεζαν παρατιθέναι σπουδάζω.
Ἡ γὰρ ἐπιτεταμένη ὑμῶν ὄρεξις ἀποκρύπτει τῆς τραπέζης τὴν εὐτέλειαν καὶ τὰ μικρὰ μεγάλα ποιεῖ φαίνεσθαι.
Τοῦτο καὶ ἐπὶ τῶν αἰσθητῶν ἐδεσμάτων ἔστιν ἰδεῖν.
Ὥσπερ γὰρ ὁ κεκορεσμένους λαβὼν τοὺς δαιτυμόνας κἂν μεγάλα καὶ πολυτελῆ παραθῇ τὰ ἐδέσματα ὁ τῶν ἑστιωμένων κόρος ὑποτέμνεται τῶν παρατεθέντων τὴν πολυτέλειαν καὶ τὰ μεγάλα πολλάκις οὐδενὸς ἄξια λόγου φαίνεται διὰ τὸ μὴ μεθ' ἡδονῆς προσβάλλειν αὐτοῖς τοὺς ἑστιωμένους οὕτως ὁ πεινῶντας καὶ ὄρεξιν ἔχοντας παραλαβὼν τοὺς ἑστιᾶσθαι μέλλοντας κἂν εὐτελῆ παραθῇ τὴν τράπεζαν μεγάλη αὐτὴ φανεῖται τῆς προθυμίας τῶν ἑστιωμένων μετὰ πολλῆς ἡδονῆς καταναλισκόντων τὰ παρατιθέμενα.
Τὸν αὐτὸν δὴ τρόπον καὶ ἡμεῖς θαῤῥοῦντες ὑμῶν τῇ ὀρέξει τῇ πνευματικῇ οὐκ ὀκνοῦμεν κἂν εὐτελῆ καὶ πτωχὴν ἔχοντες τράπεζαν ταύτην παρατιθέναι συνεχῶς τῇ ὑμετέρᾳ ἀγάπῃ.
Τοῦτο καὶ σοφός τις ἔλεγε Κρείσσων ξενισμὸς λαχάνων μετὰ ἀγάπης ἢ βοῦς ἀπὸ φάτνης μετὰ ἔχθρας δεικνὺς ὅτι ἡ ἀγάπη ἑτέρως ὁρᾷ τὰ παρατιθέμενα καὶ τοῖς ἐκείνης ὀφθαλμοῖς καὶ τὰ εὐτελῆ πολυτελῆ δείκνυται καὶ τὰ μικρὰ μεγάλα.
Τί οὖν ἂν εἴη μακαριστότερον ἡμῶν ἐπὶ τοσούτων ἀκροατῶν διαλεγομένων οὕτω θερμὴν καὶ διεγηγερμένην κεκτημένων ἀγάπην Οὐδενὸς γὰρ οὕτω μάλιστα δεῖ τῷ λέγοντι ὡς εὐνοίας ἀκροατοῦ.
Ὅταν γὰρ ἴδῃ τὴν προθυμίαν ζέουσαν τῶν ἀκροατῶν νευροῦται καὶ αὐτὸς καὶ πολλὴν ὡς εἰπεῖν τὴν ἰσχὺν προσλαμβάνει εἰδὼς ὅτι ὅσῳ ἂν πλείονα παραθῇ τὴν τράπεζαν ταύτην τὴν πνευματικὴν τοσούτῳ τὰ τῆς εὐπορίας αὐτῷ αὔξεται.
Ἀπ' ἐναντίας γὰρ τοῖς αἰσθητοῖς τὰ πνευματικά.
Ἐκεῖ μὲν ἡ δαψίλεια τῆς τραπέζης δαπάνην ἐργάζεται καὶ τὴν οὐσίαν ἐλαττοῖ τοῦ ἑστιάτορος ἐνταῦθα δὲ ἅπαν τοὐναντίον ὅσῳ ἂν πλείους ὦσιν οἱ μετέχοντες τοσούτῳ αὔξεται ἡμῖν τὰ τῆς περιουσίας.
Οὐδὲ γὰρ τὰ ἡμέτερα λέγομεν ἀλλ' ἅπερ ἂν ἡ τοῦ Θεοῦ χάρις διὰ τὴν οἰκείαν φιλανθρωπίαν καὶ τὴν ὑμετέραν οἰκοδομὴν χορηγήσῃ.
Φέρε οὖν ἐπειδὴ μετὰ τοσαύτης ἡδονῆς καὶ προθυμίας τῇ ἀκροάσει προσβάλλετε πάλιν τῶν προσφάτως ἡμῖν ἀναγνωσθέντων ἔρευναν ποιήσωμεν καὶ τὸ ἐντεῦθεν κέρδος καρπωσώμεθα.
Ἐπειδὴ γὰρ κατὰ τὴν μεγάλην παραίνεσιν τοῦ Χριστοῦ λέγοντος Ἐρευνᾶτε τὰς Γραφὰς θησαυρός ἐστι πολὺς ἐναποκείμενος ταῖς Γραφαῖς καὶ ἐν τῷ βάθει κρυπτόμενος διὰ τοῦτο ἐρεύνης χρεία ἵνα τὴν δύναμιν τὴν ἐν τῷ βάθει κρυπτομένην καταμαθόντες πολλὴν ἐκεῖθεν τὴν ὠφέλειαν εὑρεῖν δυνηθῶμεν.
Διὰ γὰρ τοῦτο καὶ τὰς ἀρετὰς τῶν δικαίων ἁπάντων ἡ τοῦ Πνεύματος χάρις Γραφῇ παραδοθῆναι ᾠκονόμησε ἵνα ἡμεῖς ἔχωμεν διηνεκῆ διδασκαλίαν καὶ πρὸς ζῆλον καὶ μίμησιν τῶν δικαίων τὸν ἑαυτῶν βίον οἰκονομῶμεν.
Ἀκούσωμεν τοίνυν τῆς θείας Γραφῆς τί καὶ σήμερον ἡμῖν περὶ τοῦ πατριάρχου διηγήσασθαι βούλεται.
Καὶ ἐκίνησε φησὶν ἐκεῖθεν Ἀβραὰμ εἰς γῆν πρὸς Λίβα καὶ ᾤκησεν ἀνὰ μέσον Κάδης καὶ ἀνὰ μέσον Σοὺρ καὶ παρῴκησεν ἐν Γεράροις.
Καὶ ἐκίνησε φησὶν ἐκεῖθεν.
Πόθεν ἐκίνησεν Ἀπὸ τοῦ τόπου ἔνθα ἦν ἐνσκηνούμενος ὅπου καὶ τὸν τῶν ἁπάντων Δεσπότην μετὰ τῶν ἀγγέλων ὑποδέξασθαι κατηξιώθη.
Ἐκεῖθεν φησὶ κινήσας Παρῴκησεν ἐν Γεράροις.
Ὅρα τῶν δικαίων τὴν διαγωγὴν ὅπως ἦν συνεσταλμένη καὶ ἀπέριττος ὅπως μετ' εὐκολίας τὰς μεταναστάσεις ἐποιοῦντο καὶ καθάπερ οἱ πάροικοι καὶ παρεπίδημοι οὕτω τὸν ἑαυτῶν βίον ᾠκονόμουν καὶ ποτὲ μὲν ὧδε ποτὲ δὲ ἐκεῖ τὰς σκηνὰς ἐπήγνυντο καθάπερ ἐν ξένῃ διάγοντες οὐ καθάπερ ἡμεῖς ποιοῦμεν τὴν ξένην ὡς πατρίδα οἰκοῦντες καὶ οἰκίας οἰκοδομοῦντες λαμπρὰς καὶ στοὰς καὶ περιπάτους καὶ ἀγροὺς κεκτημένοι καὶ λουτρὰ κατασκευάζοντες καὶ ἕτερα μυρία.
Ἀλλ' ὅρα τὸν δίκαιον καὶ ἐν τοῖς οἰκογενέσι μόνοις καὶ τοῖς ποιμνίοις τὴν οὐσίαν ἅπασαν κεκτημένον καὶ οὐδαμοῦ ἱστάμενον ἀλλὰ ποτὲ μὲν εἰς τὴν Βεθὴλ τὴν σκηνὴν πηγνύντα ποτὲ δὲ παρὰ τὴν δρῦν Μαμβρῆ καὶ ποτὲ μὲν εἰς Αἴγυπτον κατιόντα νυνὶ δὲ ἐν Γεράροις κατασκηνοῦντα καὶ πάντα μετ' εὐκολίας ὑπομένοντα καὶ τὴν εὐγνωμοσύνην τὴν πρὸς τὸν οἰκεῖον Δεσπότην διὰ πάντων σαφῶς ἐπιδεικνύμενον.
Καὶ μετὰ τοσαύτας ὑποσχέσεις καὶ ἐπαγγελίας τὰς παρὰ τοῦ Θεοῦ εἰς αὐτὸν γεγενημένας ὁρῶν ἑαυτὸν τοσαύταις περιστάσεσι κυκλούμενον καὶ ποικίλοις καὶ διαφόροις πειρασμοῖς ἐμπίπτοντα καθάπερ ἀδάμας τις ἀπερίτρεπτος εἱστήκει τὴν φιλόθεον αὐτοῦ γνώμην δεικνὺς καὶ οὐδενὶ τῶν ἐν τῷ μέσῳ κωλυμάτων νωθρότερος γινόμενος.
Ὅρα γὰρ καὶ νῦν ἀγαπητὲ οἷος αὐτὸν πειρασμὸς εἰς τὰ Γέραρα καταλαμβάνει καὶ θαύμασον τοῦ δικαίου τῆς ἀρετῆς τὴν ἀνδρείαν ὅπως τὸ πᾶσιν ἀφόρητον καὶ ὃ οὐδὲ ἀκοῇ τις παραδέξασθαι ἀνάσχοιτο τοῦτο οὗτος ὑπέμεινεν οὐ δυσχεραίνων οὐδὲ ἀπαιτῶν εὐθύνας τῶν γινομένων τὸν Δεσπότην καθάπερ οἱ πολλοὶ τῶν ἀνθρώπων ποιοῦσι καὶ ταῦτα μυρίοις ἁμαρτημάτων φορτίοις πιεζόμενοι ἐπειδὰν δυσχερέσι τισὶ περιπέσωσιν εὐθέως πολυπραγμονοῦντες καὶ περιεργαζόμενοι λέγουσι Διὰ τί τὸ καὶ τὸ συνέβη καὶ τίνος ἕνεκεν τόδε συνεχωρήθη Ἀλλ' οὐχ ὁ δίκαιος οὗτος δι' ὃ καὶ πλείονος ἀπήλαυσε τῆς ἄνωθεν ῥοπῆς.
Τοῦτο γὰρ ἀληθῶς εὐγνώμονος οἰκέτου μηδὲν τῶν ὑπὸ τοῦ δεσπότου γινομένων πολυπραγμονεῖν ἀλλὰ σιγῇ πάντα καταδέχεσθαι καὶ μετὰ πολλῆς τῆς εὐχαριστίας.
Καὶ σκόπει πῶς καὶ δι' αὐτῶν τῶν παρακολουθούντων πειρασμῶν ἡ τοῦ δικαίου ἀρετὴ μᾶλλον ἐξέλαμπε τοῦ Θεοῦ φανερὸν αὐτὸν διὰ πάντων δεικνύντος.
Ὥσπερ γὰρ ἡνίκα εἰς τὴν Αἴγυπτον κατῆλθεν ὡς ἄγνωστος καὶ ξένος καὶ οὐδενὶ γνώριμος ἀθρόον μετὰ πολλῆς τῆς τιμῆς ἐκεῖθεν ἐπανῄει οὕτω καὶ νῦν παροικήσας ἐν Γεράροις ἐν μὲν τοῖς προοιμίοις τὰ παρ' ἑαυτοῦ ἐπιδείκνυται μετὰ δὲ ταῦτα τοσαύτης ἀπολαύει τῆς παρὰ τοῦ Θεοῦ συμμαχίας ὡς καὶ τὸν βασιλέα καὶ τοὺς αὐτόθι πάντας οἰκοῦντας περὶ τὴν θεραπείαν τοῦ δικαίου πᾶσαν ἐπιδείκνυσθαι τὴν σπουδήν.
Εἶπε δὲ φησὶν Ἀβραὰμ περὶ Σάῤῥας τῆς γυναικὸς αὐτοῦ Ἀδελφή μου ἐστίν.
Ἐφοβήθη γὰρ εἰπεῖν ὅτι Γυνή μου ἐστὶ μή ποτε ἀποκτείνωσιν αὐτὸν οἱ ἄνδρες τῆς πόλεως δι' αὐτήν.
Ὅρα πῶς ὑπὸ τυραννικωτάτων παθῶν ἐπολιορκεῖτο ἡ τοῦ δικαίου ψυχὴ καὶ ὁ φόβος αὐτὸν ἐξωθεῖτο.
Ἀλλὰ καίτοι σφόδρα χαλεπὸν ὄντα τὸν πρότερον φόβον τὸν τῆς προδοσίας τῆς γυναικὸς παρωθεῖτο ὁ τοῦ θανάτου φόβος.
Ἵνα γὰρ τοῦτον διαφύγῃ ὑπέμεινεν ὁρᾷν τοῖς οἰκείοις ὀφθαλμοῖς τὴν κοινωνὸν αὐτῷ τοῦ βίου ὑπὸ ταῖς τοῦ βασιλέως χερσὶ γενομένην.
Ὅσον δὲ τοῦτό ἐστιν ἀφόρητον ἴσασιν ὅσοι γυναῖκας ἔχουσι.
Διὰ τοῦτο καὶ σοφός τις ἔλεγε Μεστὸς ζήλου θυμὸς ἀνδρὸς αὐτῆς οὐ φείσεται ἐν ἡμέρᾳ κρίσεως οὐκ ἀνταλλάξεται οὐδενὸς λύτρου τὴν ἔχθραν.
Ἀλλὰ τὸ βαρὺ τοῦτο καὶ πᾶσιν ἀφόρητον ὅρα πῶς διὰ τὸν τοῦ θανάτου φόβον γενναίως ὁ δίκαιος ἤνεγκε.
Τοῦτο δὲ καὶ ἐπὶ τῶν σωματικῶν παθῶν συμβαίνειν ἔθος ἐπειδὰν γὰρ δύο κατὰ ταὐτὸ πάθη πολιορκῇ τὸ σῶμα τὸ ἡμέτερον ἡ τοῦ ἑνὸς ἐπίτασις ἀποκρύπτει τὸ ἕτερον καὶ ὅλοι τῆς ὀδύνης ἐκείνης γινόμεθα καὶ πολλάκις οὐδὲ αἴσθησιν τοῦ ἑτέρου λαμβάνομεν τῆς πολλῆς ὀδύνης περισπώσης ἡμᾶς καὶ οὐκ ἀφιείσης τοῦ ἐλάττονος πάθους πεῖραν λαβεῖν.
Τὸν αὐτὸν δὴ τρόπον καὶ ὁ δίκαιος οὗτος νῦν ὁρῶν τοῦ θανάτου τὸν φόβον ἐπικείμενον πάντα τὰ λοιπὰ φορητὰ ἡγεῖτο.
Ἀλλὰ ταῦτα ἀκούων ἀγαπητὲ μὴ καταγνῷς τοῦ δικαίου μικροψυχίαν εἰ τὸν θάνατον ἐδεδοίκει ἀλλὰ θαύμασον τοῦ πάντων ἡμῶν Δεσπότου τὴν ὑπερβάλλουσαν περὶ ἡμᾶς φιλανθρωπίαν ὅτι τὸν θάνατον τὸν τοῖς δικαίοις ἐκείνοις καὶ ἁγίοις τότε φοβερὸν τοῦτον νῦν εὐκαταφρόνητον εἰργάσατο ὁ Χριστὸς καὶ ὃν ἐδεδοίκεισαν οἱ ἐνάρετοι ἐκεῖνοι καὶ τοσαύτην παῤῥησίαν πρὸς τὸν Θεὸν ἐσχηκότες τοῦτον νῦν καταγελῶσι καὶ νέοι καὶ κόραι ἁπαλαί.
Οὐδὲ γὰρ θάνατός ἐστι λοιπὸν ἀλλ' ὕπνος καὶ ἀποδημία καὶ μετάστασις ἀπὸ τῶν χειρόνων ἐπὶ τὰ βελτίω.
Ὁ γὰρ θάνατος τοῦ Δεσπότου τὴν ἀθανασίαν ἡμῖν ἐδωρήσατο καὶ κατελθὼν εἰς τὸν ᾅδην ἐξέλυσεν αὐτοῦ τὰ νεῦρα καὶ τὴν ἰσχὺν αὐτοῦ καθεῖλε καὶ τὸν φοβερὸν πρὸ τούτου καὶ ἀμείλικτον τοῦτον οὕτως εὐκαταφρόνητον εἰργάσατο ὡς καὶ ἐπιπηδᾷν τινας καὶ ἐπείγεσθαι πρὸς τὴν ἐντεῦθεν μετάστασιν.
Διὰ τοῦτο καὶ Παῦλος βοᾷ λέγων Τὸ ἀναλῦσαι καὶ σὺν Χριστῷ εἶναι πολλῷ μᾶλλον κρεῖσσον.
Ἀλλὰ ταῦτα μὲν νῦν μετὰ τὴν τοῦ Χριστοῦ παρουσίαν μετὰ τὸ συγκλασθῆναι τὰς πύλας τὰς χαλκᾶς μετὰ τὸ πανταχοῦ τῆς οἰκουμένης τὸν ἥλιον τῆς δικαιοσύνης ἐκλάμψαι.
Τότε δὲ ἔτι φοβερὰν εἶχε τὴν πρόσοψιν καὶ κατέσειε τῶν δικαίων ἐκείνων ἀνδρῶν τὴν διάνοιαν διὸ καὶ πάντα τὰ ἄλλα κούφως ἔφερον κἂν ἀφόρητα ἐτύγχανεν ὄντα.
Διὰ τοῦτο καὶ ὁ δίκαιος οὗτος φοβούμενος τῶν ἐν Γεράροις οἰκούντων τὴν ἐπιβουλὴν οὐχ ὡς γυναῖκα ἀλλ' ὡς ἀδελφὴν ἐπαγόμενος οὕτω τὴν ἐνταῦθα παροίκησιν ποιεῖται.
Καὶ καθάπερ εἰς τὴν Αἴγυπτον κατελθεῖν αὐτὸν συνεχώρησεν ὁ Θεὸς βουλόμενος καὶ τοὺς ἀγνώμονας ἐκείνους καὶ ἀναισθήτους τοῦ δικαίου μαθεῖν τὴν ἀρετήν οὕτω καὶ ἐνταῦθα τὴν οἰκείαν μακροθυμίαν ἐπιδείκνυται ὁ Δεσπότης ἵνα καὶ τοῦ δικαίου ἡ ὑπομονὴ διὰ πάντων ἐκλάμψῃ καὶ ἡ τοῦ Θεοῦ περὶ αὐτὸν εὔνοια πᾶσι κατάδηλος γένηται.
Ἀπέστειλε δὲ Ἀβιμέλεχ ὁ βασιλεὺς Γεράρων λαβεῖν τὴν Σάῤῥαν.
Ἐννόησόν μοι τὸν χειμῶνα τῶν λογισμῶν ὧν ὑπέμεινεν ὁ δίκαιος ὁρῶν αὐτοῦ τὴν γυναῖκα ἀπαγομένην καὶ οὐδὲν δυνάμενος ἐπαμῦναι.
Σιγῇ γὰρ ἅπαντα ἔφερεν εἰδὼς ὅτι οὐ περιόψεται αὐτὸν ὁ Δεσπότης ἀλλὰ ταχεῖαν παρέξει τὴν συμμαχίαν.
Καὶ τῆς Σάῤῥας δὲ θαυμάσαι ἔστι τὴν πολλὴν φιλοστοργίαν πῶς τοῦ κινδύνου τοῦ θανάτου τὸν δίκαιον ἐξαρπάσαι βουλομένη ἐξῆν γὰρ αὐτὴν ἐκκαλύψασαν τὸ δρᾶμα διαφυγεῖν τὴν ὁμολογουμένην ὕβριν ἀλλ' ὑπέμεινεν ἅπαντα γενναίως ἵνα τῷ δικαίῳ τὴν σωτηρίαν πραγματεύσηται.
Καὶ ἐπληροῦτο ἐκεῖνο τὸ εἰρημένον ὅτι Ἔσονται οἱ δύο εἰς σάρκα μίαν.
Ὥσπερ γὰρ μία σὰρξ ὄντες οὕτω τῆς ἀλλήλων σωτηρίας ἐκήδοντο καὶ τοσαύτην ἐπεδείκνυντο τὴν ὁμόνοιαν ὡς ἓν σῶμα τυγχάνοντες καὶ μία ψυχή.
Ταῦτα ἀκουέτωσαν ἄνδρες ἀκουέτωσαν γυναῖκες γυναῖκες ἵνα τοσαύτην περὶ τοὺς ἄνδρας τὴν φιλοστοργίαν ἐπιδεικνύωσι καὶ μηδὲν ἕτερον προτιμῶσι τῆς ἐκείνων σωτηρίας καὶ ἄνδρες ἵν' οὕτω πολλὴν τὴν περὶ αὐτὰς εὔνοιαν ἔχωσι καὶ ὡς μίαν ψυχὴν κεκτημένοι καὶ ἓν σῶμα ὄντες οὕτω πάντα διαπράττωνται.
Τοῦτο γὰρ ἀληθὲς συνοικέσιον ὅταν τοσαύτη ἐν αὐτοῖς πολιτεύηται συμφωνία ὅταν τοσοῦτος ᾖ ὁ σύνδεσμος ὅταν οὕτως ὦσι τῇ ἀγάπῃ συνεσφιγμένοι.
Καθάπερ γὰρ σῶμα πρὸς ἑαυτὸ οὐκ ἄν ποτε διαστασιάσειεν οὐδὲ ψυχὴ πρὸς ἑαυτήν οὕτως ἄνδρα καὶ γυναῖκα οὐ διαστασιάζειν ἀλλ' ἡνῶσθαι χρή.
Τότε γὰρ καὶ τὰ μυρία αὐτοῖς ἀγαθὰ ἐπιῤῥεῦσαι δυνήσεται.
Ὅπου γὰρ ὁμόνοια τοσαύτη ἐκεῖ πάντων τῶν ἀγαθῶν ἡ σύνοδος ἐκεῖ ἡ εἰρήνη ἐκεῖ ἡ ἀγάπη ἐκεῖ ἡ εὐφροσύνη ἡ πνευματική οὐδαμοῦ πόλεμος οὐδαμοῦ μάχη οὐδαμοῦ ἔχθρα καὶ φιλονεικία ἀλλὰ ταῦτα πάντα ἐκποδὼν γίνεται τῆς ῥίζης τῶν ἀγαθῶν τῆς ὁμονοίας λέγω ταῦτα πάντα ἀφανιζούσης.
Ἀπέστειλε δὲ Ἀβιμέλεχ βασιλεὺς Γεράρων καὶ ἔλαβε τὴν Σάῤῥαν.
Καὶ εἰσῆλθεν ὁ Θεὸς πρὸς Ἀβιμέλεχ ἐν ὕπνῳ τὴν νύκτα καὶ εἶπεν Ἰδοὺ σὺ ἀποθνήσκεις περὶ τῆς γυναικὸς ἧς ἔλαβες αὕτη δέ ἐστι συνῳκηκυῖα ἀνδρί.
Ὅρα Θεοῦ φιλανθρωπίαν ἐπειδὴ εἶδε τὸν δίκαιον διὰ τὸν τοῦ θανάτου φόβον γενναίως ἐνεγκόντα τῆς Σάῤῥας τὴν ἀφαίρεσιν καὶ τὸν βασιλέα ὡς ἀδελφὴν τοῦ δικαίου οὕτως αὐτὴν ἀγόμενον λοιπὸν τὴν οἰκείαν πρόνοιαν ἐπιδείκνυται ὁμοῦ καὶ τὸν δίκαιον περιφανέστερον ἀποδεικνὺς καὶ τὴν Σάῤῥαν τῆς ὕβρεως ἐλευθερῶν καὶ τὸν βασιλέα ἀπαλλάττων τῆς παρανομίας.
Καὶ εἰσῆλθεν ὁ Θεὸς πρὸς Ἀβιμέλεχ ἐν ὕπνῳ τὴν νύκτα.
Κατ' αὐτὸν φησὶ τὸν τοῦ ὕπνου καιρὸν ἐξαρπάσαι αὐτὸν βουλόμενος τῆς παρανομίας ἐνέθηκεν αὐτοῦ τῇ διανοίᾳ τὴν γνῶσιν καὶ τὰ λανθάνοντα αὐτῷ εἰς φῶς ἤγαγε καὶ πολὺν τὸν φόβον αὐτῷ ἐπέτεινε τὸν θάνατον ἀπειλήσας.
Ἀποθνήσκεις γὰρ φησὶ περὶ τῆς γυναικὸς ἧς ἔλαβες αὕτη δέ ἐστι συνῳκηκυῖα ἀνδρί.
Ἀβιμέλεχ δὲ οὐχ ἥψατο αὐτῆς.
Ταῦτα δὲ πάντα ἐγίνετο ἵνα ἡ τοῦ Θεοῦ ἐπαγγελία ἡ εἰς τὸν πατριάρχην εἰς ἔργον ἐξέλθῃ.
Ἐπειδὴ γὰρ πρὸ βραχέος ὑπέσχετο αὐτῷ τὸν Ἰσαὰκ τεχθήσεσθαι ἐγγὺς δὲ λοιπὸν ὁ καιρὸς ἦν ἵν' οὖν μὴ λυμήνηταί τι τῇ τοῦ Θεοῦ ἐπαγγελίᾳ τοσοῦτον φόβον τῷ Ἀβιμέλεχ ἐπιτίθησιν ὡς καταπληχθέντα αὐτὸν μὴ τολμῆσαι ἐφάψασθαι τῆς Σάῤῥας.
Διὰ γὰρ τοῦτο προσέθηκεν ἡ θεία Γραφὴ ὅτι Ἀβιμέλεχ οὐχ ἥψατο αὐτῆς ἀλλὰ καὶ ἀπολογεῖται ὑπὲρ τοῦ τολμήματος καί φησι Κύριε ἔθνος δίκαιον καὶ ἀγνοοῦν ἀπολεῖς Μὴ γὰρ αὐτοῦ εἰδὼς φησὶ γυναῖκα οὖσαν αὐτὴν τοῦτο πεποίηκα μὴ γὰρ ἀδικῆσαι βουλόμενος τὸν ξένον μὴ γὰρ ὡς γυναῖκα ἀφαιρούμενος Ὡς ἀδελφὴν μέλλων λαμβάνειν τοῦτο διεπραξάμην νομίζων καὶ ταύτῃ τιμήσειν καὶ αὐτόν.
Ἔθνος οὖν ἀγνοοῦν καὶ δίκαιον ἀπολεῖς Μετὰ τοῦ δικαίου φησὶ πεποιηκότα με τὸ ἐπιχείρημα ἀπολεῖς Εἶτα σαφέστερον ποιῶν ὅπερ ἔλεγε φησίν Οὐκ αὐτός μοι εἶπεν ὅτι Ἀδελφή μου ἐστὶ καὶ αὕτη μοι εἶπεν ὅτι Ἀδελφός μου ἐστί Σκόπει πῶς εἶχον τὴν ὁμόνοιαν καὶ τὴν συμφωνίαν.
Καὶ αὐτὸς φησὶ τοῦτό μοι εἶπε καὶ αὕτη συνέθετο τοῖς παρ' αὐτοῦ λεγομένοις.
Ἐν καθαρᾷ καρδίᾳ καὶ ἐν δικαιοσύνῃ χειρῶν ἐποίησα τοῦτο φησίν οὐχ ὥσπερ παράνομόν τι μέλλων διαπράττεσθαι ἀλλ' ὡς νενομισμένον καὶ ἀκόλουθον καὶ οὐδεμίαν ἔχον μέμψιν τοῦτο πεποίηκα.
Τί οὖν ὁ φιλάνθρωπος Δεσπότης Εἶπε δὲ αὐτῷ ὁ Θεὸς καθ' ὕπνον.
Ὅρα πόσῃ συγκαταβάσει κέχρηται ὁ τῶν ὅλων Δεσπότης τὴν οἰκείαν ἀγαθότητα διὰ πάντων ἐπιδεικνύμενος.
Κἀγὼ ἔγνων φησὶν ὅτι ἐν καθαρᾷ καρδίᾳ ἐποίησας τοῦτο.
Οἶδα φησὶν ὅτι αὐτοὶ τοῦτο τὸ δρᾶμα κατεσκεύασαν καὶ ὅτι ἀπατηθεὶς τοῖς παρ' αὐτῶν λεγομένοις τοῦτο πεποίηκας καὶ διὰ τοῦτο ἵνα μὴ διὰ τὴν ἀπάτην ἐκείνων ἁμάρτῃς Ἐφεισάμην τοῦ μὴ ἁμαρτεῖν σε εἰς ἐμέ.
Πολλὴ τοῦ ῥήματος ἡ συγκατάβασις μεγίστη τοῦ Δεσπότου ἡ φιλανθρωπία.
Εἰς ἐμὲ φησὶν ἔμελλεν ἀνατρέχειν τὸ ἁμάρτημα.
Καθάπερ γὰρ ἐπὶ τῶν ἀνθρώπων ὅταν τις εἰς τινα τῶν οἰκετῶν πολλῆς ἀπολαύοντα τῆς τιμῆς παρὰ τοῦ δεσπότου ὑβριστικόν τι διαθῇ οἰκείαν ἡγεῖται τὴν ὕβριν ὁ δεσπότης καί φησιν Ἐμὲ ὕβρισας δι' ὧν τὸν ἐμὸν οἰκέτην οὕτω διέθηκας καὶ γὰρ τὰ εἰς ἐκεῖνον γινόμενα εἰς ἐμὲ διαβαίνει τὸν αὐτὸν δὴ τρόπον καὶ ὁ ἀγαθὸς Δεσπότης Ἐφεισάμην σου φησὶ τοῦ μὴ ἁμαρτεῖν σε εἰς ἐμέ.
Ἐμοὶ φησὶν οἰκέται τυγχάνουσι καὶ οὕτως αὐτῶν ποιοῦμαι πολλὴν τὴν κηδεμονίαν ὅτι οἰκειοῦμαι τὰ εἰς αὐτοὺς γινόμενα κἄν τε ἀγαθὰ ᾖ κἄν τε ἐναντία Ἕνεκεν τούτου οὐκ ἀφῆκά σε ἅψασθαι αὐτῆς.
Ἐπειδὴ πολὺ αὐτῶν κήδομαι τοῦτο εἰδὼς ὅτι ἐξ ἀγνοίας μέλλεις τὴν ὕβριν αὐτοῖς ταύτην ἐπάγειν Ἐφεισάμην σου τοῦ μὴ ἁμαρτεῖν σε εἰς ἐμέ.
Μὴ δὴ ἁπλῶς ὡς ἑνὶ τῶν τυχόντων πρόσεχε τῷ ἀνδρὶ ἀλλὰ μάνθανε ὅτι τῶν ἐμοὶ περισπουδάστων ἐστὶ καὶ τῶν πολλὴν ἐχόντων πρὸς ἐμὲ τὴν οἰκείωσιν.
Ἀπόδος τοίνυν τὴν γυναῖκα τῷ ἀνθρώπῳ ὅτι προφήτης ἐστὶ καὶ προσεύξεται περὶ σοῦ καὶ ζήσῃ.
Ὅρα πῶς τὴν ἀρετὴν τοῦ δικαίου ἐκκαλύπτει καὶ προφήτην αὐτὸν καλεῖ καὶ μονονουχὶ παρασκευάζει τὸν βασιλέα ἱκέτην αὐτοῦ γενέσθαι.
Προσεύξεται γὰρ περὶ σοῦ καὶ ζήσῃ φησίν.
Ἐκεῖνος μὲν οὖν δεδοικὼς τὸν παρὰ σοῦ θάνατον τὸ δρᾶμα τοῦτο κατεσκεύασε καὶ μονονουχὶ συνέπραξε πρὸς τὴν τῆς Σάῤῥας ὕβριν γίνωσκε δὲ ὅτι αἱ παρ' ἐκείνου προσευχαὶ τὴν ζωήν σοι παρέξουσιν.
Εἶτα ἵνα μὴ τῇ ἐπιθυμίᾳ φλεγόμενος καὶ ὑπὸ τοῦ κάλλους τῆς Σάῤῥας ἡττώμενος ἔλαττον φροντίσῃ τῶν προσταττομένων ἐπιτείνει τὸν φόβον καὶ τὴν τιμωρίαν ἐπαγγέλλεται μείζονα ἐπάξειν.
Εἰ γὰρ μὴ ἀποδίδως φησὶ γνῶθι ὅτι ἀποθανῇ σύ τε καὶ πάντα τὰ σά.
Οὐ μόνον αὐτὸς τῆς παρακοῆς φησὶν ὑφέξεις τὴν τιμωρίαν ἀλλὰ καὶ πάντα τὰ σὰ διὰ σὲ θάνατος καταλήψεται.
Διὰ τοῦτο δὲ κατὰ τὸν τῆς νυκτὸς καιρὸν ταῦτα ἅπαντα ὁ Θεὸς αὐτῷ διελέγετο ἵνα μετὰ ἡσυχίας δεξάμενος τὴν παραίνεσιν μετὰ πολλοῦ τοῦ φόβου τὸ προσταχθὲν εἰς ἔργον ἀγάγῃ.
Εὐθέως γὰρ ὀρθρίσας Ἀβιμέλεχ φησὶν ἐκάλεσε τοὺς παῖδας αὐτοῦ καὶ ἐλάλησε πάντα τὰ ῥήματα ταῦτα εἰς τὰ ὦτα αὐτῶν.
Ὅρα πῶς κήρυξ γίνεται λοιπὸν ὁ βασιλεὺς τῆς τοῦ δικαίου ἀρετῆς καὶ πᾶσιν αὐτὸν κατάδηλον ποιεῖ.
Καλέσας γὰρ φησὶ πάντας τοὺς παῖδας αὐτοῦ διηγήσατο πάντα τὰ πρὸς αὐτὸν παρὰ τοῦ Θεοῦ δηλωθέντα ἵνα πάντες γνῶσι καὶ τοῦ Θεοῦ πρὸς αὐτὸν τὴν εὔνοιαν καὶ τῆς προνοίας ἧς ἀξιοῦται παρὰ τοῦ Δεσπότου διὰ τὴν τῶν τρόπων ἀρετήν.
Ἐφοβήθησαν δὲ πάντες οἱ ἄνθρωποι σφόδρα.
Εἶδες πῶς οὐχ ἁπλῶς οὐδὲ εἰκῆ τὰς μεταναστάσεις ἐποιεῖτο ὁ δίκαιος Εἰ γὰρ ἐπὶ τῆς σκηνῆς τῆς προτέρας ἔμενε πόθεν εἶχον ἅπαντες οἱ ἐν Γεράροις γνῶναι ὅσης ὁ δίκαιος ἀπολαύει τῆς παρὰ τοῦ Θεοῦ προνοίας Ἐφοβήθησαν δὲ πάντες οἱ ἄνθρωποι σφόδρα.
Πολὺς αὐτῶν φόβος κατεσκεδάσθη περὶ τοῦ παντὸς ἠγωνίασαν.
Εἶτα Ἐκάλεσε φησὶν Ἀβιμέλεχ τὸν Ἀβραάμ.
Ἐννόει μοι μεθ' ὅσης λοιπὸν τῆς περιφανείας ὁ δίκαιος εἰσάγεται πρὸς τὸν βασιλέα ὁ πρὸ μικροῦ παρ' αὐτοῖς εὐκαταφρόνητος νομιζόμενος καὶ καθάπερ ἀλήτης καὶ ξένος.
Ἀθρόον πάντων συνδραμόντων καλεῖται ὁ πατριάρχης οὐδὲν τούτων εἰδὼς τέως καὶ ἐμάνθανε λοιπὸν παρ' αὐτοῦ τοῦ βασιλέως τὰ παρὰ τοῦ Θεοῦ δι' αὐτὸν εἰς ἐκεῖνον γεγενημένα.
Εἶπε γὰρ αὐτῷ Τί τοῦτο ἐποίησας ἡμῖν τί ἡμάρτομεν εἰς σὲ ὅτι ἐπήγαγες ἐπ' ἐμὲ καὶ ἐπὶ τὴν βασιλείαν μου ἁμαρτίαν μεγάλην Ἔργον ὃ οὐδεὶς ποιήσει ἐποίησας ἡμῖν.
Τί ἐνιδὼν ἐποίησας τοῦτο Διὰ τί φησὶ τοσαύτῃ με περιβαλεῖν ἁμαρτίᾳ ἠβουλήθης τίνος ἕνεκεν καὶ τί ἐννοήσας τοῦτο πεποίηκας Ὅρα πῶς διὰ τῶν οἰκείων ῥημάτων δείκνυσι τὴν παρὰ τοῦ Θεοῦ ἀπειλὴν τὴν εἰς αὐτὸν γεγενημένην.
Ἐπειδὴ γὰρ εἶπεν αὐτῷ ὅτι Εἰ μὴ ἀποδίδως ἀποθανῇ σὺ καὶ πάντα τὰ σὰ τοῦτο αὐτὸ ἑρμηνεύων ὁ Ἀβιμέλεχ φησί Τί ἥμαρτον εἰς σὲ ὅτι ἐπήγαγες ἐπ' ἐμὲ καὶ ἐπὶ τὴν βασιλείαν μου ἁμαρτίαν μεγάλην Μὴ γὰρ μέχρις ἐμοῦ εἶχε στῆναι τὰ τῆς τιμωρίας Πᾶσά μου ἡ βασιλεία ἄρδην ἔμελλεν ἀφανίζεσθαι ἐκ τῆς ἀπάτης τῆς παρὰ σοῦ γεγενημένης.
Τί οὖν ἐνιδὼν ἐποίησας τοῦτο Σκόπει ἐνταῦθα ἀγαπητὲ τοῦ δικαίου τὸ φρόνημα ὅπως ἐν τάξει ἀπολογίας διδασκαλίαν αὐτοῖς θεογνωσίας εἰσάγει.
Εἶπα γὰρ φησὶ Μήποτε οὐκ ἔστι θεοσέβεια ἐν τῷ τόπῳ τούτῳ ἐμέ τε ἀποκτενοῦσιν ἕνεκεν τῆς γυναικός μου Ἐναγώνιος φησὶ γέγονα μήποτε διὰ τὸ ἔτι τῇ πλάνῃ ὑμᾶς κατέχεσθαι οὐδεμίαν τοῦ δικαίου πρόνοιαν ποιῆσθε καὶ διὰ τοῦτο ὑμῶν φειδόμενος μὴ μαθόντες αὐτὴν γυναῖκά μου γεγενῆσθαι διὰ τὴν περὶ ταύτην ἐπιθυμίαν ἐμὲ ἀνελεῖν ἐπιχειρήσητε τοῦτο ἐποίησα.
Ὅρα πῶς διὰ τῶν ὀλίγων τούτων ῥημάτων ὁμοῦ καὶ καθήψατο αὐτῶν καὶ ἐδίδαξεν ὅτι δεῖ τὸν ἐπὶ πάντων Θεὸν ἐν νῷ λαμβάνοντα μηδὲν τῶν παρανόμων διαπράττεσθαι ἀλλὰ τὸν ἀκοίμητον ἐκεῖνον ὀφθαλμὸν δεδοικέναι καὶ διὰ τὴν ἐκεῖθεν ἐπηρτημένην δίκην πολλὴν τοῦ δικαίου ποιεῖσθαι τὴν πρόνοιαν.
Εἶτα βουλόμενος τὴν ὑπὲρ ἑαυτοῦ ἀπολογίαν ποιῆσαι φησί Μὴ νομίσητέ με καὶ οὕτως ἐψεῦσθαι.
Καὶ γὰρ ἀδελφή μου ἐστὶν ἐκ πατρὸς ἀλλ' οὐκ ἐκ μητρός ἐγενήθη δέ μοι εἰς γυναῖκα.
Τὸν αὐτόν μοι φησὶ πατέρα ἐπιγράφεται δι' ὃ καὶ ἀδελφὴν αὐτὴν ἐκάλεσα.
Μὴ τοίνυν καταγνῶτέ μου.
Εἰ γὰρ καὶ ὁ φόβος τοῦ θανάτου εἰς τὴν ἀνάγκην με ταύτην κατέστησε καὶ τὸ δεδοικέναι μήποτε διὰ ταύτην ἐμὲ μὲν ἀποκτείνητε ταύτην δὲ περιποιήσησθε ἀλλ' ὅμως οὐδὲ οὕτως ἐστὶ ψεῦδος τὸ παρ' ἐμοῦ εἰρημένον.
Ὅρα πόσην ποιεῖται τὴν σπουδὴν ὁ δίκαιος ὥστε δεῖξαι μηδὲ ἐν τούτῳ ἑαυτὸν ψευσάμενον.
Καὶ ἵνα πάντα μετὰ ἀκριβείας μάθητε παρ' ἐμοῦ ἀκούσατε καὶ τὴν βουλὴν ἣν μεταξὺ ἀλλήλων ἐσχήκαμεν Ἡνίκα ἐξήγαγέ με ὁ Θεὸς ἐκ τοῦ οἴκου τοῦ πατρός μου.
Θέα μοι ἐνταῦθα τὴν πολλὴν τοῦ δικαίου σοφίαν πῶς ἐν τάξει διηγήσεως διδάσκει αὐτοὺς ὡς ἐξ ἀρχῆς καὶ ἐκ προοιμίων τῶν ᾠκειωμένων ἐστὶ τῷ Θεῷ καὶ ὅτι αὐτὸς καὶ οἴκοθεν αὐτὸν ἀνέστησε καὶ ἐκεῖσε ἤγαγεν ἵνα μάθῃ ὁ βασιλεὺς ὅτι τῶν πολλὴν ἐχόντων ἐστὶ πρὸς τὸν Θεὸν παῤῥησίαν.
Ἡνίκα φησὶν ἐξήγαγέ με ὁ Θεὸς ἐκ τοῦ οἴκου τοῦ πατρός μου εἶπον αὐτῇ Ταύτην τὴν δικαιοσύνην ποιήσεις ἐπ' ἐμέ εἰς πάντα τόπον οὗ ἐὰν εἰσέλθωμεν ἐκεῖ εἰπὲ ὅτι Ἀδελφός μου ἐστίν.
Ἐπειδὴ γὰρ ἀνωτέρω εἶπεν Εἶπα γὰρ Μήποτε οὐκ ἔστι θεοσέβεια ἐν τῷ τόπῳ τούτῳ καὶ ἐδόκει πολὺ αὐτῶν καθάπτεσθαι βουλόμενος τὸ σφοδρὸν τοῦ ῥήματος ὑπεκλῦσαι ἐνταῦθά φησιν ὅτι Μὴ νομίσητε ὅτι ὑμῶν ἕνεκεν μόνον τοῦτο πεποιηκέναι ἐπέγνωμεν.
Εὐθέως γὰρ Ἡνίκα ἐξήγαγέ με ὁ Θεὸς ἐκ τοῦ οἴκου τοῦ πατρός μου εἶπον αὐτῇ Ταύτην τὴν δικαιοσύνην ποιήσεις εἰς ἐμὲ εἰς πάντα τόπον οὗ ἐὰν εἰσέλθωμεν.
Περὶ πάντων τῶν τὴν γῆν φησὶν ταύτην οἰκούντων τὴν παραγγελίαν πρὸς αὐτὴν ἐποιησάμην καὶ ἐδίδαξε ὅτι καὶ οὕτως ἐκτὸς ψεύδους ἐστὶν ἡ ὑπόκρισις.
Ὁ γὰρ τοῦ θανάτου φόβος εἰς τοῦτο ἡμᾶς ἐλθεῖν κατηνάγκασε.
Ταῦτα εἰπὼν ὁ δίκαιος καὶ τὸν θυμὸν αὐτῶν κατεμάλαξε καὶ τὴν οἰκείαν ἀρετὴν ἐξεκάλυψε καὶ ἀρκοῦσαν αὐτοῖς διδασκαλίαν ἐνέθηκε θεοσεβείας.
Αἰδεσθεὶς τοίνυν ὁ βασιλεὺς τοῦ δικαίου τὴν πολλὴν ἐπιείκειαν τῇ οἰκείᾳ φιλοτιμίᾳ ἀμείβεται τὸν πατριάρχην.
Ἔλαβε γὰρ φησὶν Ἀβιμέλεχ χίλια δίδραχμα καὶ πρόβατα καὶ μόσχους καὶ παῖδας καὶ παιδίσκας καὶ ἀποδέδωκεν αὐτῷ Σάῤῥαν τὴν γυναῖκα αὐτοῦ.
Εἶδες ἀγαπητὲ τὴν εὐμήχανον τοῦ Θεοῦ σοφίαν Ὁ γὰρ περὶ τοῦ θανάτου δεδοικὼς καὶ πάντα ποιῶν ὥστε δυνηθῆναι τοῦτον διαφυγεῖν οὐ μόνον τὸν θάνατον διέφυγεν ἀλλὰ καὶ πολλῆς ἀξιοῦται παῤῥησίας καὶ περιφανὴς ἀθρόον γίνεται.
Τοιαῦτα γὰρ τὰ παρὰ τοῦ Θεοῦ οὐ μόνον τῶν λυπηρῶν ἐλευθεροῖ τοὺς γενναίως ἀντέχειν πρὸς τοὺς ἐπιόντας πειρασμοὺς σπουδάζοντας ἀλλὰ καὶ τοσαύτην ἐν αὐτοῖς τοῖς λυπηροῖς παρέχει τὴν εὐφροσύνην ὡς καὶ λήθην ἡμᾶς ἔχειν παντελῆ καὶ ἐν πολλῇ γίνεσθαι τῶν ἀγαθῶν περιουσίᾳ.
Καὶ ὅρα λοιπὸν τοῦ βασιλέως τὴν πρὸς τὸν δίκαιον θεραπείαν.
Οὐ μόνον γὰρ τοῖς τοσούτοις αὐτὸν δώροις τιμᾷ ἀλλὰ καὶ τὴν ἐξουσίαν αὐτῷ δίδωσι τῆς ἐν τῇ γῇ κατοικήσεως.
Ἰδοὺ γὰρ φησὶν ἡ γῆ μου ἐναντίον σου ἐστίν οὗ ἐάν σοι ἀρέσκῃ κατοίκει.
Ἐπειδὴ γὰρ ἔμαθεν ὅτι δι' ἐκεῖνον καὶ διὰ τὰς ἐκείνου προσευχὰς ἡ ζωὴ αὐτῷ κεχάρισται ὡς εὐεργέτην λοιπὸν καὶ προστάτην τὸν ξένον τὸν ἀλήτην τὸν οὐδαμόθεν γνώριμον οὕτω θεραπεύειν ἐπείγεται Τῇ δὲ Σάῤῥᾳ φησὶν εἶπεν Ἰδοὺ δέδωκα χίλια δίδραχμα τῷ ἀδελφῷ σου.
Ὅρα πῶς δεξάμενος τὴν παρὰ τοῦ δικαίου διδασκαλίαν καὶ πιστεύσας τοῖς παρ' αὐτοῦ εἰρημένοις καὶ αὐτὸς ἀδελφὸν αὐτῆς αὐτὸν καλεῖ.
Ἅπερ δέδωκα φησὶ τῷ ἀδελφῷ σου ἔσται εἰς τιμὴν τοῦ προσώπου σου καὶ πάντα ἀλήθευσον.
Τί ἐστιν Εἰς τιμὴν τοῦ προσώπου σου καὶ πάντα ἀλήθευσον Ὑπὲρ ὧν δι' ἄγνοιαν ἐπεχείρησα γαμετήν σε οὖσαν τοῦ δικαίου εἰς τὴν οἰκίαν τὴν ἐμὴν ἀγαγεῖν ὑπὲρ τούτου μόνου ἐπειδὴ ὕβρεώς σοι αἴτιος γέγονα τὰ χίλια δέδωκα δίδραχμα θεραπεύων τὰ παρ' ἐμοῦ γεγενημένα εἰς σέ.
Ἀλλὰ Πάντα ἀλήθευσον.
Τί ἐστι Πάντα ἀλήθευσον Πάντες φησὶ παρὰ σοῦ μανθανέτωσαν ὅτι οὐδὲν γέγονε παρ' ἐμοῦ παράνομον ὅτι ἀνέπαφος ἐξῆλθες ἐκ τῆς οἰκίας τῆς ἐμῆς.
Δίδαξον φησὶ τὸν ἄνδρα τὸν σὸν ὅτι ἀθῶός εἰμι τῆς ἁμαρτίας μανθανέτω παρὰ σοῦ ὡς οὐδὲν εἴργασταί μοι.
Τίνος δὲ ἕνεκεν ταῦτά φησιν Ἵνα μαθὼν παρ' αὐτῆς ὁ δίκαιος καὶ πληροφορηθεὶς τὰς ὑπὲρ αὐτοῦ προσευχὰς ἀνενέγκῃ τῷ Δεσπότῃ.
Ἐπειδὴ γὰρ εἶπεν ἐκεῖνος ὅτι Πάντα ἀλήθευσον ἀντὶ τοῦ Δίδαξόν σου τὸν ἄνδρα τὰ γεγενημένα εὐθέως ἐπήγαγεν ἡ Γραφή Καὶ προσηύξατο Ἀβραὰμ πρὸς τὸν Θεὸν καὶ ἰάσατο ὁ Θεὸς τὸν Ἀβιμέλεχ καὶ τὴν γυναῖκα αὐτοῦ καὶ τὰς παιδίσκας αὐτοῦ καὶ ἔτικτον ὅτι συγκλείων συνέκλεισεν ἔξωθεν πᾶσαν μήτραν ἐν τῷ οἴκῳ τοῦ Ἀβιμέλεχ ἕνεκεν Σάῤῥας τῆς γυναικὸς Ἀβραάμ.
Ὅρα πῶς διὰ πάντων περιφανέστερον τὸν δίκαιον ποιῆσαι βουλόμενος ὁ Δεσπότης ταῖς προσευχαῖς τοῦ πατριάρχου τὴν σωτηρίαν τοῦ βασιλέως καὶ πάντων τῶν ἐν τῷ οἴκῳ αὐτοῦ χαρίζεται.
Προσηύξατο γὰρ φησὶν Ἀβραὰμ πρὸς τὸν Θεὸν καὶ ἰάσατο ὁ Θεὸς τὸν Ἀβιμέλεχ καὶ τὴν γυναῖκα αὐτοῦ καὶ τὰς παιδίσκας αὐτοῦ καὶ ἔτικτον ὅτι συγκλείων συνέκλεισε Κύριος ἔξωθεν πᾶσαν μήτραν ἐν τῷ οἴκῳ τοῦ Ἀβιμέλεχ.
Διὰ τοῦτο καίτοι τῆς ἁμαρτίας ἐκτὸς γενομένου τοῦ βασιλέως τὴν τιμωρίαν ταύτην αὐτῷ ἐπήγαγεν ὁ ἀγαθὸς Δεσπότης ἵνα ταῖς προσευχαῖς τοῦ δικαίου ἐπινεύσας οὕτω τὴν λύσιν ἐπαγάγῃ καὶ περιφανέστερον καὶ λαμπρότερον τὸν δίκαιον ἀπεργάσηται.
Πάντα γὰρ ἀεὶ ποιεῖ καὶ πραγματεύεται καὶ οὕτως ἕκαστον οἰκονομεῖ ὥστε τοὺς αὐτῷ δουλεύοντας καθάπερ φωστῆρας οὕτω διαλάμπειν καὶ τὴν τούτων ἀρετὴν πανταχοῦ κατάδηλον γίνεσθαι Καὶ ὅρα μοι λοιπὸν ἀγαπητὲ μετὰ τὴν τῶν λυπηρῶν ἀπαλλαγὴν πῶς πάλιν διαδέχεται τὸν δίκαιον ἡ κορωνὶς τῶν ἀγαθῶν ἡ τῆς ἐπαγγελίας ὑπόσχεσις καὶ εἰς ἔργον λοιπὸν ἐξῄει τὰ πάλαι παρὰ τοῦ Θεοῦ ἐπαγγελθέντα αὐτῷ.
Καὶ Κύριος φησὶν ἐπεσκέψατο τὴν Σάῤῥαν καθὰ εἶπε καὶ ἐποίησε τῇ Σάῤῥᾳ καθὰ ἐλάλησε.
Καὶ συλλαβοῦσα ἔτεκε Σάῤῥα τῷ Ἀβραὰμ υἱὸν εἰς τὸ γῆρας εἰς τὸν καιρὸν καθὰ ἐλάλησεν αὐτῷ Κύριος.
Τί ἐστι Καθὰ ἐλάλησε καὶ Καθὰ εἶπε Καθάπερ φησὶν ὑπέσχετο ἡνίκα ἐπεξενώθη μετὰ τῶν ἀγγέλων εἰς τὴν δρῦν τὴν Μαμβρῆ εἰρηκὼς ὅτι Εἰς τὸν καιρὸν τοῦτον ἐλεύσομαι καὶ ἔσται τῇ Σάῤῥᾳ υἱός.
Ταῦτα τοίνυν εἰς ἔργον ἐξῆλθε καὶ τὰ τῇ φύσει ἀπηγορευμένα ταῦτα ἑώρων εἰς ἔργον ἐκβεβηκότα οὐ κατὰ ἀνθρωπίνην ἀκολουθίαν ἀλλὰ κατὰ θείαν χάριν.
Καὶ ἐκάλεσε τὸ ὄνομα τοῦ υἱοῦ αὐτοῦ ὃν ἔτεκεν αὐτῷ Σάῤῥα Ἰσαάκ.
Οὐχ ἁπλῶς ἐπεσημήνατο ἡ θεία Γραφὴ τὸ Ὃν ἔτεκεν αὐτῷ Σάῤῥα οὐ γὰρ εἶπεν ἁπλῶς Ἐκάλεσε τὸ ὄνομα τοῦ υἱοῦ αὐτοῦ ἀλλὰ προσέθηκεν Ὃν ἔτεκεν αὐτῷ Σάῤῥα τοῦτ' ἔστιν ἡ στεῖρα ἡ ἄγονος ἡ γεγηρακυῖα.
Καὶ περιέτεμεν αὐτὸν φησὶ τῇ ἡμέρᾳ τῇ ὀγδόῃ καθὰ ἐνετείλατο Κύριος.
Οὕτω γὰρ ἦν διαταξάμενος ὥστε τῇ ἡμέρᾳ τῇ ὀγδόῃ περιτέμνεσθαι λοιπὸν τὰ τικτόμενα.
Εἶτα ἵνα μάθωμεν λοιπὸν τὴν ἄφατον δύναμιν τοῦ Θεοῦ ὅτι καὶ τὰ παρὰ ἀνθρώποις ἀδύνατα παρ' αὐτῷ δυνατὰ διὰ τοῦτο καὶ τὸν χρόνον ἡμῖν πάλιν ἐπισημαίνεται ἡ θεία Γραφὴ καὶ μετὰ τὸν τόκον διδάσκει ἡμᾶς λέγουσα.
Ἀβραὰμ δὲ ἦν ἐτῶν ἑκατὸν ἡνίκα ἐγένετο αὐτῷ Ἰσαὰκ ὁ υἱὸς αὐτοῦ.
Εἶπε δὲ Σάῤῥα Γέλωτά μοι ἐποίησεν ὁ Κύριος ὃς γὰρ ἂν ἀκούσῃ συγχαρεῖταί μοι.
Τί ἐστι Γέλωτά μοι ἐποίησεν ὁ Κύριος Εὐφροσύνης ὑπόθεσίς μοι ὁ τόκος ἐστίν.
Καὶ τί θαυμαστὸν εἰ ἐμοί Καὶ πάντας τοὺς ἀκούοντας συνηδομένους ἕξω οὐκ ἐπειδὴ ἔτεκον ἀλλ' ἐπειδὴ οὕτως ἔτεκον.
Τὸ παράδοξον τοῦ γεγενημένου πάντας εἰς θαῦμα καταστήσει καὶ πλείονα πᾶσι παρέξει τὴν ἡδονὴν ὅταν μάθωσιν ὅτι ἐγὼ ἡ τῶν νεκρῶν οὐδὲν ἄμεινον διακειμένη ἀθρόον μήτηρ γέγονα καὶ ἀπὸ κατεψυγμένης μήτρας παιδίον ἔτεκον καὶ μὴν θηλάζειν δύναμαι καὶ πηγὰς γάλακτος ἀφιέναι ἡ μηδεμίαν ἐλπίδα λοιπὸν τεκνογονίας ἔχουσα.
Καὶ εἶπε Τίς ἀναγγελεῖ τῷ Ἀβραὰμ ὅτι θηλάζει τὸ παιδίον Σάῤῥα Διὰ γὰρ τοῦτο καὶ τοῦ γάλακτος αἱ πηγαὶ παρεσχέθησαν ἵνα τὸν τόκον πιστώσωνται καὶ μή τις ὑπόβλητον εἶναι νομίσῃ τὸ παιδίον αἱ γὰρ πηγαὶ τοῦ γάλακτος πᾶσιν ἐκήρυττον παρὰ πᾶσαν ἀνθρωπίνην προσδοκίαν εἶναι τὸ γεγενημένον.
Τίς ἀναγγελεῖ ὅτι θηλάζει παιδίον Σάῤῥα ὅτι ἔτεκον υἱὸν ἐν γήρᾳ μου ὅτι ἐγὼ ἡ γεγηρακυῖα τεκεῖν ἠδυνήθην καὶ ἐν ἡλικίᾳ τοιαύτῃ παιδίον τρέφειν δύναμαι Καὶ ηὐξήθη φησὶ τὸ παιδίον καὶ ἀπεγαλακτίσθη.
Καὶ ἐποίησεν Ἀβραὰμ δοχὴν μεγάλην ᾗ ἡμέρᾳ ἀπεγαλακτίσθη ὁ υἱὸς αὐτοῦ.
Εἶδες τοῦ Θεοῦ τὴν ἄφατον σοφίαν ὅπως διὰ πάντων τὴν ὑπομονὴν τοῦ δικαίου βασανίσας ὅτε ἀπαγορεύειν ἔδοξε καὶ αὐτὸς καὶ πάντες οἱ εἰς αὐτὸν ὁρῶντες τῇ ἀνθρωπείᾳ φύσει κατακολουθοῦντες τότε τὴν οἰκείαν ὑπόσχεσιν εἰς ἔργον ἤγαγε Καὶ ἡμεῖς τοίνυν ἀγαπητοὶ τὴν αὐτὴν τῷ δικαίῳ ὑπομονὴν ἐπιδεικνυώμεθα καὶ μηδέποτε ναρκῶμεν ἀλλὰ ταῖς χρησταῖς ἐλπίσι τρεφώμεθα εἰδότες ὅτι οὔτε δυσκολία πραγμάτων οὔτε ἕτερον τι τῶν ἀνθρωπίνων ἱκανὸν κώλυμα ἡμῖν γενέσθαι ἐπειδὰν ἡ τοῦ Θεοῦ χάρις τὴν οἰκείαν φιλοτιμίαν ἐπιδείξασθαι βουληθῇ.
Ὅταν γὰρ ἐκεῖνος νεύσῃ πάντα εἴκει καὶ παραχωρεῖ καὶ τὰ δύσκολα εὔκολα γίνεται καὶ τὰ ἀδύνατα δυνατά μόνον ἐὰν ἡμεῖς στεῤῥὰν τὴν εἰς αὐτὸν πίστιν ἐπιδεικνυώμεθα καὶ πρὸς τὸ μέγεθος αὐτοῦ ἀφορῶντες ἀνώτεροι γινώμεθα τῶν ἀνθρωπίνων ἁπάντων.
Ὁ γὰρ τὰ μέλλοντα ἀγαθὰ καὶ τὰ ἀπόῤῥητα ἐκεῖνα ὑποσχόμενος τοῖς μετ' ἀρετῆς τὴν ἐνταῦθα ζωὴν διανύουσιν οὐ πολλῷ μᾶλλον καὶ τὰ ἐνταῦθα παρέξει καὶ μάλιστα ἐὰν ἡμεῖς ἐκείνων ἐφιέμενοι τῶν παρόντων ὑπερορῶμεν Τότε γὰρ αὐτῶν μάλιστα ἀπολαύσομεν μετὰ δαψιλείας ὅταν αὐτῶν ὑπεριδεῖν βουληθῶμεν.
Ταῦτ' οὖν εἰδότες ἐκεῖνα ποθῶμεν τὰ μένοντα καὶ ἀκίνητα ἀγαθὰ τὰ τέλος οὐκ ἐπιστάμενα ἵνα καὶ τὸν παρόντα βίον ἀλύπως διανύσωμεν κἀκείνων ἐπιτυχεῖν δυνηθῶμεν ὧν γένοιτο πάντας ἡμᾶς ἀπολαῦσαι χάριτι καὶ φιλανθρωπίᾳ τοῦ Κυρίου ἡμῶν Ἰησοῦ Χριστοῦ μεθ' οὗ τῷ Πατρὶ ἡ δόξα ἅμα τῷ ἁγίῳ Πνεύματι νῦν καὶ ἀεὶ καὶ εἰς τοὺς αἰῶνας τῶν αἰώνων.
Καὶ εἶπε Σάῤῥα Τίς ἀναγγελεῖ τῷ Ἀβραὰμ ὅτι θηλάζει παιδίον Σάῤῥα ὅτι ἔτεκον υἱὸν ἐν γήρᾳ μου.
Φέρε καὶ σήμερον ἀγαπητοὶ τὴν ἀκολουθίαν τῶν χθὲς εἰρημένων ἀναλαβόντες οὕτω τὴν ἑστίασιν ὑμῖν παραθῶμεν ταύτην τὴν πνευματικὴν ἵνα μάθωμεν πάλιν καθάπερ χθὲς ἠκούσατε τοῦ ἀγαθοῦ Θεοῦ τὴν ἄφατον κηδεμονίαν καὶ συγκατάβασιν καὶ τοῦ πατριάρχου τὴν πολλὴν ὑπακοὴν καὶ εὐγνωμοσύνην.
Εἴδετε ὅπως ἡ τοῦ Ἰσαὰκ γέννησις περιχαρῆ τὴν Σάῤῥαν ἐποίησεν Εἶπε γὰρ φησὶ Γέλωτά μοι ἐποίησεν ὁ Θεός ὃς γὰρ ἂν ἀκούσῃ συγχαρεῖταί μοι.
Ἕκαστον φησὶ τῶν ἀκουόντων εἰς κοινωνίαν τῆς χαρᾶς ἐπισπάσομαι.
Μεγάλη γάρ ἐστιν ἡ παρὰ τοῦ Θεοῦ παρασχεθεῖσά μοι δωρεὰ καὶ ὑπερβαίνουσα τὴν ἀνθρωπίνην ἀσθένειαν.
Τίς γὰρ φησὶν οὐκ ἂν ἐκπλαγείη ὁρῶν ἐμὲ γαλακτοτροφοῦσαν καὶ τιθηνουμένην τὴν ἐν ἐσχάτῳ γήρᾳ καὶ μέχρι τοῦ παρόντος ἐν ἀπαιδίᾳ γεγενημένην Καὶ ὡσανεὶ θαυμάζουσα καὶ ἐκπληττομένη τὸ γεγονὸς ἐπήγαγε Τίς ἀναγγελεῖ τῷ Ἀβραὰμ ὅτι θηλάζει παιδίον Σάῤῥα ὅτι ἔτεκον υἱὸν ἐν γήρᾳ μου Ἐπειδὴ ὑπὲρ φύσιν ἐστὶ τὸ γεγονὸς διὰ τοῦτό φησι Τίς ἀναγγελεῖ ἀντὶ τοῦ Τίς ἀναλογίσεται τίς ἂν ἐνθυμηθείη ποία διάνοια καταλαβεῖν δυνήσεται ποῖος λογισμὸς εὑρεῖν ἱκανὸς τοῦ γεγενημένου τὴν ἀκρίβειαν Οὐχ οὕτω θαυμαστὸν ἦν τὸ ἐκ τῆς πέτρας κατὰ τὴν ἔρημον ἀναβλύσαι τὰς πηγὰς τῶν ὑδάτων ἡνίκα τῇ ῥάβδῳ Μωϋσῆς ταύτην ἔπαισεν ὡς τοῦτο τὸ ἀπὸ μήτρας ἤδη νενεκρωμένης παιδίον τεχθῆναι καὶ γάλακτος πηγὰς ἀναβλύσαι.
Ἵνα γὰρ πᾶσιν ὁ τόκος κατάδηλος γένηται καὶ πάντας καὶ τοὺς τότε παρόντας καὶ τοὺς μετὰ ταῦτα ἀκούοντας εἰς πίστιν τοῦ θαύματος ἐναγάγῃ διὰ τοῦτο καὶ αὐτὴ τρέφει παιδίον καὶ τῆς γαλακτοτροφίας ἀνέχεται.
Καί φησι Τίς ἀναγγελεῖ τῷ Ἀβραὰμ ὅτι θηλάζει παιδίον Σάῤῥα τοῦτο τὸ καινὸν παράδοξον καὶ παρ' ἐλπίδα ἐμοὶ παρασχεθὲν Ὅτι ἔτεκον υἱὸν ἐν γήρᾳ μου Τί ἐστιν Ὅτι ἔτεκον υἱὸν ἐν γήρᾳ μου Ὅτι καὶ ἄνευ τῆς στειρώσεως ἱκανὸς ἦν φησὶ καὶ ὁ τῆς ἡλικίας χρόνος ἀπαγορεῦσαι τὸν τόκον.
Ἀλλὰ ταῦτα πάντα τὰ κωλύματα ὁ Δεσπότης ἐκποδὼν ποιησάμενος καὶ τοῦ παιδὸς τὸν τόκον ἐμοὶ κεχάρισται καὶ τοῦ γάλακτος τὰς πηγάς.
Ἀλλ' ἴδωμεν λοιπὸν τὰ ἑξῆς.
Ἐπειδὴ γὰρ ἀπήρτιστο τὰ τῆς γαλακτοτροφίας Εἶδε φησὶ Σάῤῥα τὸν υἱὸν Ἅγαρ τῆς Αἰγυπτίας ὃς ἐγένετο τῷ Ἀβραὰμ παίζοντα μετὰ Ἰσαὰκ τοῦ υἱοῦ αὐτῆς.
Καὶ εἶπε τῷ Ἀβραάμ Ἔκβαλε τὴν παιδίσκην ταύτην καὶ τὸν υἱὸν αὐτῆς.
Οὐ γὰρ μὴ κληρονομήσῃ ὁ υἱὸς τῆς παιδίσκης μετὰ τοῦ υἱοῦ μου Ἰσαάκ.
Σκληρὸν δὲ ἐφάνη τὸ ῥῆμα ἐναντίον Ἀβραὰμ περὶ τοῦ υἱοῦ αὐτοῦ.
Ὅρα μοι ἀγαπητὲ ἐνταῦθα τὴν Σάῤῥαν πάλιν οὐ φέρουσαν τοῦ Ἰσμαὴλ τὴν πολλὴν παῤῥησίαν οὐδὲ ἀνεκτῶς ἐνεγκεῖν δυναμένην τὸν τῆς παιδίσκης υἱὸν μετὰ τοῦ Ἰσαὰκ ἀναστρεφόμενον.
Καθάπερ οὖν πρώην καταστεῖλαι τῆς Ἅγαρ τὸ φρόνημα βουλομένη διὰ τῆς σφοδρᾶς ἀγανακτήσεως εἰς φυγὴν αὐτὴν τραπῆναι παρεσκεύασεν οὕτω καὶ νῦν βουλομένη ἐκ προοιμίων ἀναστεῖλαι τοῦ Ἰσμαὴλ τὴν προπέτειαν καὶ μὴ φέρουσα ὁρᾷν τὸν ἐκ χάριτος τεχθέντα υἱὸν καὶ ἐξ αὐτῆς τοῦ Θεοῦ τῆς δωρεᾶς μετὰ τοῦ τῆς παιδίσκης τῆς Αἰγυπτίας συναναστρεφόμενον φησὶ πρὸς τὸν Ἀβραάμ Ἔκβαλε τὴν παιδίσκην καὶ τὸν υἱὸν αὐτῆς.
Οὐ γὰρ μὴ κληρονομήσῃ ὁ υἱὸς τῆς παιδίσκης ταύτης μετὰ τοῦ υἱοῦ μου.
Ἐπειδὴ ᾔδει ὅτι καὶ αὐτὴ ἐν ἐσχάτῳ γήρᾳ τυγχάνει καὶ τὸν πατριάρχην ἑώρα προβεβηκότα  ὑφορῶσα μήποτε ἀθρόον αὐτῶν τελευτησάντων ὁ Ἰσμαὴλ διὰ τὸ ἐκ τῆς τοῦ πατριάρχου συνουσίας τεχθῆναι ἐπιχειρήσει εἰς τὸν κλῆρον ἑαυτὸν τοῦ πατρὸς εἰσαγαγεῖν καὶ κοινωνὸς γενέσθαι τῷ Ἰσαὰκ διὰ τοῦτό φησιν Ἔκβαλε τὴν παιδίσκην ἐντεῦθεν καὶ τὸν υἱὸν αὐτῆς.
Μανθανέτω φησὶν ἤδη ὅτι οὐδὲν κοινὸν ἕξει ὁ τῆς παιδίσκης υἱὸς μετὰ τοῦ υἱοῦ μου Ἰσαάκ.
Οὐδὲ γὰρ εὔλογον τὸν τῆς δούλης υἱὸν μετὰ τοῦ υἱοῦ τοῦ ἐμοῦ τῆς δεσποίνης συναναστρέφεσθαι.
Ἀλλ' ἡ μὲν Σάῤῥα οὐκ ἀπεικὸς πρᾶγμα πέπονθεν ἀλλὰ καὶ σφόδρα ἀκόλουθον καὶ οὕτως ἀκόλουθον ὡς καὶ τὸν Θεὸν συναινέσαι τοῖς παρ' αὐτῆς εἰρημένοις.
Ὁ δὲ πατριάρχης φιλόστοργος ὢν καὶ συμπαθῶς διακείμενος πρὸς τὸν Ἰσμαὴλ ἐπαχθῶς ἐδέξατο τὰ παρὰ τῆς Σάῤῥας εἰρημένα.
Σκληρὸν γὰρ φησὶν ἐφάνη τὸ ῥῆμα ἐναντίον Ἀβραὰμ περὶ τοῦ υἱοῦ αὐτοῦ.
Οὐδὲ γὰρ τῆς Ἅγαρ ἐποιήσατο λόγον ἀλλὰ συμπαθῶς πρὸς τὸν παῖδα διέκειτο ἅτε δὴ λοιπὸν ἐν ἡλικίᾳ γεγονότα.
Ἀλλὰ σκόπει μοι ἐνταῦθα τοῦ φιλανθρώπου Θεοῦ τὴν ὑπερβάλλουσαν συγκατάβασιν.
Ἐπειδὴ γὰρ εἶδε καὶ τὴν Σάῤῥαν κατὰ τὸ εἰκὸς παθοῦσάν τι ἀνθρώπινον καὶ δυσχεραίνουσαν ἐπὶ τῇ ὁμοτιμίᾳ τῶν παίδων καὶ τὸν Ἀβραὰμ οὐ φέροντα πράως τὴν ἐκβολὴν τοῦ Ἰσμαὴλ καὶ τῆς παιδίσκης εἰ γὰρ καὶ μὴ ἀντέτεινε τῇ Σάῤῥᾳ διὰ πολλὴν τὴν ἐπιείκειαν ἀλλ' ὅμως σκληρὸν αὐτῷ κατεφαίνετο τοῦτ' ἔστι βαρὺ φησὶ καὶ ἐπαχθὲς καὶ φορτικὸν τότε λοιπὸν τὴν οἰκείαν φιλανθρωπίαν μιμούμενος ὁ Δεσπότης καὶ τῆς ὁμονοίας τὸν σύνδεσμον αὐτῶν συσφίγγων φησὶ πρὸς τὸν Ἀβραάμ Μὴ σκληρὸν ἔστω ἐναντίον σου τὸ ῥῆμα περὶ τοῦ παιδίου καὶ τῆς παιδίσκης.
Πάντα ὅσα ἂν εἴπῃ σοι Σάῤῥα ἄκουσον τῆς φωνῆς αὐτῆς.
Μὴ δέξῃ φησὶ βαρέως τὸ παρ' αὐτῆς ῥηθέν σοι ἀλλὰ Πάντα ὅσα ἂν εἴπῃ σοι Σάῤῥα ἄκουσον τῆς φωνῆς αὐτῆς.
Ταῦτα πάντα φησὶν ἅπερ σοι νῦν διαλέγεται περὶ τοῦ Ἰσμαὴλ καὶ τῆς Ἅγαρ κατάδεξαι καὶ ὑπάκουσον τῆς φωνῆς αὐτῆς.
Μὴ θελήσῃς λυπῆσαι τὴν ἐν παντὶ τῷ χρόνῳ τοσαύτην περὶ σὲ τὴν φιλοστοργίαν ἐπιδειξαμένην τὴν οὐ μόνον ἅπαξ ἀλλὰ καὶ δεύτερον ἵνα τοῦ θανάτου σε ἐξαρπάσῃ ἑαυτὴν ἐκδεδωκυῖαν ὑπὲρ τῆς σῆς σωτηρίας καὶ ὑπόθεσίν σοι γενομένην τοσαύτης περιφανείας καὶ πρότερον μὲν μετὰ τοσούτου πλούτου ἀπὸ τῆς Αἰγύπτου ἐπανελθεῖν πεποιηκυῖαν μετὰ ταῦτα δὲ τοσαύτης τιμῆς ποιήσασαν ἀξιωθῆναί σε ὑπὸ τοῦ Ἀβιμέλεχ.
Μὴ τοίνυν ἀνάσχῃ ἐναντία τοῖς παρ' αὐτῆς λεγομένοις βουλεύσασθαι καὶ γὰρ οὐδὲ ἄλλως ἔσται.
Ἐν γὰρ τῷ Ἰσαὰκ τῷ παρ' αὐτῆς τεχθέντι τὸ σπέρμα σοι κληθήσεται καὶ οὗτος ἔσται σου κληρονόμος.
Καὶ τὸν υἱὸν δὲ τοῦτον τῆς παιδίσκης αὐξηθῆναι παρασκευάσω καὶ εἰς ἔθνος μέγα ποιήσω αὐτὸν ἐπειδὴ σπέρμα σόν ἐστι.
Ποίει οὖν τὰ παρ' αὐτῆς σοι λεγόμενα καὶ ὑπάκουσον τῆς φωνῆς αὐτῆς.
Ἐννόησόν μοι λοιπὸν ὅση ἀθρόον ἡ εἰρήνη καὶ ἡ ὁμόνοια εἰς τὸ συνοικέσιον αὐτῶν ἐπολιτεύετο τῆς τοῦ Θεοῦ ἀγαθότητος τὸν σύνδεσμον αὐτῶν συσφιγγούσης.
Ἀνέστη γὰρ φησὶ τῷ πρωῒ καὶ ἔλαβεν ἄρτους καὶ ἀσκὸν ὕδατος καὶ ἔδωκεν Ἅγαρ καὶ ἐπέθηκεν ἐπὶ τῶν ὤμων αὐτῆς καὶ τὸ παιδίον καὶ ἀπέστειλεν αὐτήν.
Ὅρα μοι πάλιν τοῦ δικαίου τὴν πολλὴν εὐγνωμοσύνην καὶ ὅπως διὰ πάντων τὸν φιλόθεον αὐτοῦ σκοπὸν δείκνυσιν.
Ὅτε μὲν γὰρ ἤκουσε τῆς Σάῤῥας λεγούσης Ἔκβαλε τὴν παιδίσκην καὶ τὸν υἱὸν αὐτῆς πονηρὸν αὐτῷ ἐφάνη ἐπειδὴ φιλοστόργως πρὸς τὸν Ἰσμαὴλ διέκειτο ἐπειδὴ δὲ ὁ Δεσπότης ἐκέλευσεν εὐθέως ἐποίει τὸ ἐπιταχθὲν καὶ ἐπελανθάνετο τῆς φυσικῆς φιλοστοργίας.
Ὅταν γὰρ φησὶν αὐτὸς ἐπιτάττῃ σχολαζέτω πάντα τὰ πάθη ὁ γὰρ τῆς φύσεώς ἐστι Δεσπότης ὁ κελεύων.
Λαβοῦσα τοίνυν ἡ παιδίσκη φησὶ τοὺς ἄρτους καὶ τὸν ἀσκὸν τοῦ ὕδατος ἐξῄει μετὰ τοῦ παιδίου.
Ἀλλ' ὅρα μοι πάλιν διὰ τὴν πρὸς τὸν δίκαιον εὔνοιαν πῶς καὶ αὐτὴ ἀξιοῦται τῆς κηδεμονίας τῆς ἄνωθεν.
Ἀπελθοῦσα τοίνυν ἐπλανᾶτο κατὰ τὴν ἔρημον καὶ τοῦ ὕδατος ἀναλωθέντος καὶ οὐδεμίαν οὐδαμόθεν εὑρίσκουσα παραμυθίαν Ἔῤῥιψε φησὶ τὸ παιδίον ὑποκάτω μιᾶς ἐλάτης καὶ διακοπτομένη τὰ σπλάγχνα καὶ ὑπὸ τῆς ὀδύνης συνεχομένη καὶ τῆς πρὸς τὸ παιδίον φιλοστοργίας Ἐκάθητο φησὶν ἀπέναντι αὐτοῦ ὡσεὶ τόξου βολήν.
Εἶπε γάρ Οὐ μὴ ἴδω τὸν θάνατον τοῦ παιδίου μου.
Καὶ ἐκάθισεν ἀπέναντι παιδίου.
Καὶ ἀναβοῆσαν τὸ παιδίον ἔκλαυσεν.
Ἀλλ' ὁ ἐλεήμων καὶ φιλάνθρωπος Θεὸς καὶ πατρὸς καὶ μητρὸς φιλοστοργίαν εἰς τὴν περὶ ἡμᾶς κηδεμονίαν ὑπερακοντίζων Εἰσήκουσε τῆς φωνῆς τοῦ παιδίου ἐκ τοῦ τόπου οὗ ἦν ᾤκτειρε τὸ παιδίον ἠλέησε τὴν συμφορὰν τῆς Ἅγαρ συνεχώρησεν αἴσθησιν αὐτὴν λαβεῖν τῆς ἐρημίας καὶ εὐθέως τὴν παρ' ἑαυτοῦ ἀντίληψιν ἐχαρίσατο.
Καὶ ἐκάλεσε φησὶν ἄγγελος τοῦ Θεοῦ τὴν Ἅγαρ ἐκ τοῦ οὐρανοῦ καὶ εἶπεν αὐτῇ Τί ἐστιν Ἅγαρ Μὴ φοβοῦ ἐπακήκοε γὰρ ὁ Θεὸς τῆς φωνῆς τοῦ παιδίου σου ἐκ τοῦ τόπου οὗ ἐστιν.
Ἀνάστηθι λάβε τὸ παιδίον καὶ κράτησον τῆς χειρὸς αὐτοῦ εἰς γὰρ ἔθνος μέγα ποιήσω αὐτό.
Ὢ φιλανθρωπίας Δεσπότου Οὐκ ἐπειδὴ παιδίσκη ἦν ὑπερεῖδεν αὐτὴν ἀλλ' ἐπειδὴ ἐπαγγελίαν ἐποιήσατο πρὸς τὸν πατριάρχην καὶ ἐπειδὴ ἐκείνου τὸ σπέρμα ἐτύγχανε τοσαύτης προνοίας καὶ αὐτὴν ἀξιοῖ καί φησι Τί ἐστιν Ἅγαρ Μὴ φοβοῦ ἐπήκουσε γὰρ ὁ Θεὸς τῆς φωνῆς τοῦ παιδίου.
Ἀνάστηθι καὶ λάβε αὐτὸ καὶ κράτησον τῆς χειρὸς αὐτοῦ εἰς γὰρ ἔθνος μέγα ποιήσω αὐτό.
Μὴ ἀθύμει φησὶ διὰ τὸ ἐκβληθῆναί σε τῆς οἰκίας.
Τοσαύτης γὰρ ἀπολαύσεται τῆς παρ' ἐμοῦ προνοίας ὡς καὶ εἰς ἔθνος μέγα γενέσθαι καὶ αὐτό.
Καὶ ἤνοιξε φησὶ τοὺς ὀφθαλμοὺς αὐτῆς οὐκ ἐπειδὴ πρὸ τούτου οὐχ ἑώρα ἀλλ' ἐπειδὴ καὶ τῶν ὀφθαλμῶν ἀνεῳγμένων οὐδὲν αὐτῇ ὄφελος ἐγένετο πρὸ τῆς ἄνωθεν ἐπισκοπῆς.
Διὰ τοῦτο ὅτε ἐβουλήθη τὴν παρ' ἑαυτοῦ κηδεμονίαν ἐπιδείξασθαι φησὶν Ἀνέῳξε τοὺς ὀφθαλμοὺς αὐτῆς ἀντὶ τοῦ Ὑπέδειξεν αὐτῇ ἀγνοούσῃ τὴν διάνοιαν αὐτῆς διέγειρεν ὡδήγησεν αὐτὴν ὥστε ἰδεῖν τὸν τόπον τὸν ἀναβλύζοντα τοῦ ὕδατος τὰς πηγάς.
Καὶ εἶδε φησὶ φρέαρ ὕδατος ζῶντος καὶ ἐπορεύθη καὶ ἔπλησε τὸν ἀσκὸν καὶ ἐπότισε τὸ παιδίον.
Ἐν ἀπόροις πόρον ἐχαρίσατο ὁ Κύριος καὶ ἐν ἀμηχανίᾳ τοιαύτῃ τυγχανούσῃ καὶ οὐδεμίαν ἐλπίδα σωτηρίας ἐχούσῃ τὴν οἰκείαν φιλοτιμίαν εἰς αὐτὴν ἐπεδείξατο ὁμοῦ καὶ αὐτὴν παραμυθησάμενος καὶ τοῦ παιδίου τὴν πρόνοιαν ποιησάμενος.
Οὕτως ὅταν βούληται ὁ Θεὸς κἂν ἐν ἐρημίᾳ ὦμεν κἂν ἐν αὐτοῖς τοῖς ἐσχάτοις κακοῖς κἂν μηδεμίαν ἐλπίδα σωτηρίας ἔχωμεν οὐδενὸς ἑτέρου δεησόμεθα τῆς τοῦ Θεοῦ ῥοπῆς τὰ πάντα ἡμῖν γινομένης.
Ἐὰν γὰρ τὴν παρ' αὐτοῦ εὔνοιαν ἐπισπασώμεθα οὐδεὶς ἡμῶν περιέσται ἀλλὰ πάντων ἐσόμεθα ὑψηλότεροι.
Καὶ ἦν ὁ Θεὸς μετὰ τοῦ παιδίου φησὶ καὶ ηὐξήθη καὶ κατῴκησεν ἐν τῇ ἐρήμῳ.
Οὕτως ὅταν εὐμενῆ τὸν Θεὸν ἔχωμεν κἂν ἐν ἐρήμῳ ὦμεν τῶν ἐν ταῖς πόλεσι διαγόντων ἀσφαλέστερον διατρίψομεν.
Μεγίστη γὰρ ἀσφάλεια καὶ τεῖχος ἀκαταγώνιστον ἡ παρὰ τοῦ Θεοῦ ῥοπή.
Καὶ ἵνα μάθῃς ὅπως ὁ ἐν ἐρήμῳ τυγχάνων τοῦ ἐν μέσαις ταῖς πόλεσι διατρίβοντος καὶ πολλῆς τῆς ἀνθρωπίνης συμμαχίας ἀπολαύοντος καὶ ἀσφαλέστερος καὶ δυνατώτερος καθέστηκεν ἴδωμεν πῶς ὁ μὲν Δαυῒδ τόπους ἐκ τόπων ἀμείβων καὶ καθάπερ ἀλήτης διάγων ὑπὸ τῆς ἄνωθεν χειρὸς ἐτειχίζετο ὁ δὲ Σαοὺλ ἐν μέσαις ταῖς πόλεσι τυγχάνων καὶ στρατόπεδα τοσαῦτα ἐπαγόμενος καὶ δορυφόρους καὶ ὑπασπιστὰς ἔχων καθ' ἑκάστην ἡμέραν ἐδεδοίκει καὶ ἔτρεμε τῶν πολεμίων τὴν ἔφοδον.
Καὶ ὁ μὲν μόνος ὢν καὶ οὐδένα ἔχων μεθ' ἑαυτοῦ ἕτερον οὐκ ἐδεῖτο τῆς παρὰ τῶν ἀνθρώπων συμμαχίας ὁ δὲ τὸ διάδημα περικείμενος καὶ τὴν ἁλουργίδα ἔχων τῆς παρὰ τούτου βοηθείας ἔχρῃζεν ὁ βασιλεὺς τοῦ ποιμένος ἐδεῖτο καὶ ὁ τὸ διάδημα περικείμενος τοῦ ἰδιώτου.
Ἀλλ' εἰ βούλεσθε ἀνωτέρω ἀναγάγωμεν τὴν ἀκολουθίαν τοῦ λόγου ἵνα πᾶσαν αὐτοῦ τὴν ἱστορίαν εἰς μέσον ἀγαγόντες μάθωμεν ὡς οὐδὲν ἰσχυρότερον τοῦ πεφραγμένου τῇ ἄνωθεν συμμαχίᾳ καὶ οὐδὲν ἀσθενέστερον τοῦ ταύτης ἐρήμου τυγχάνοντος κἂν ὑπὸ μυρίων στρατοπέδων κυκλούμενος ᾖ.
Οὗτος οὖν ὁ Δαυῒδ νέος ὢν κομιδῆ καὶ διὰ τὸ τῆς ἡλικίας ἄωρον ἐν τῇ οἰκίᾳ τῇ πατρικῇ διάγων ἐπειδή ποτε καιρὸς ἐκάλει τούτου τὴν ἀρετὴν φανερὰν γενέσθαι προτραπεὶς ὑπὸ τοῦ πατρὸς ἐπισκέψασθαι τοὺς ἑαυτοῦ ἀδελφοὺς ὑπήκουσε καὶ ἀπεστέλλετο πρὸς αὐτούς.
Παραγενόμενος οὖν εἰς τὴν τούτων ἐπίσκεψιν ἐπειδὴ εἶδε τὸν πόλεμον συνεστῶτα τὸν τοῦ ἀλλοφύλου Γολιὰθ καὶ πάντα τὸν λαὸν κατεπτηχότα τὸν μετὰ τοῦ Σαοὺλ καὶ αὐτὸν τὸν βασιλέα εἰς τὸν περὶ τοῦ παντὸς κίνδυνον καθεστῶτα τέως θεατὴς ἐβούλετο γενέσθαι καὶ ἀπῄει ἰδεῖν τὸ καινὸν καὶ παράδοξον ὅτι εἷς ἄνθρωπος τοσούτων μυριάδων κατεξανίστατο.
Ἀλλ' οἱ ἀδελφοὶ τοῦ φρονήματος αὐτοῦ οὐκ ἐνεγκόντες τὴν ἀνδρείαν εἰς φθόνον διηγέρθησαν καί φασι πρὸς αὐτόν Δι' οὐδὲν ἕτερον ἐλήλυθας ἢ ἵνα τὸν πόλεμον ἴδῃς Οὐδὲ γὰρ διὰ τὴν ἐπίσκεψιν τὴν ἡμετέραν παραγέγονας.
Ἀλλ' ὅρα τούτου τὴν σύνεσιν καὶ τὴν πολλὴν ἐπιείκειαν.
Οὐδὲν προπετὲς πρὸς αὐτοὺς φθέγγεται οὐδὲν τραχὺ ἀλλὰ καταστέλλων αὐτῶν τὴν φλόγα καὶ τὸν φθόνον καταπραΰνων φησίν Οὐχὶ ῥῆμά ἐστι Μὴ γὰρ ὅπλα με εἴδετε μεταχειριζόμενον μὴ γὰρ παραταττόμενον ἐθεάσασθε Ἁπλῶς ἰδεῖν ἐβουλήθην καὶ πυθέσθαι πόθεν τούτῳ τῆς τοσαύτης μανίας ἡ ὑπερβολή.
Τίς γάρ ἐστιν ὁ ἀλλόφυλος ὁ ὀνειδίζων παράταξιν Θεοῦ ζῶντος Εἶτα ἀκούων κἀκείνου τὴν πολλὴν μεγαλοῤῥημοσύνην καὶ τῶν μετὰ τοῦ Σαοὺλ ἀφιγμένων τὴν ἄφατον δειλίαν φησί Τί ἔσται τῷ ἀνθρώπω τῷ τούτου τὴν κεφαλὴν ἐκτέμνοντι Καὶ πολλὴν τῆς ψυχῆς τὴν ἀνδρείαν ἐδείκνυ διὰ τῶν ῥημάτων πάντας εἰς ἔκπληξιν ἀγαγών.
Ταῦτα γνοὺς ὁ Σαοὺλ μεταπέμπεται τὸν νέον τὸν τῆς ποιμαντικῆς πλέον εἰδότα οὐδὲν καὶ ἰδὼν αὐτοῦ τὴν ἡλικίαν ἐξευτέλισεν.
Εἶτα μαθὼν παρ' αὐτοῦ ὅπως τοῖς ἄρκτοις ἐκέχρητο ἡνίκα ἐπῄεσαν τοῖς ποιμνίοις ἠναγκάσθη γὰρ ταῦτα διηγήσασθαι ὁ θαυμάσιος οὗτος οὐ κενοδοξῆσαι βουλόμενος ἀλλ' εἰς ἀνάγκην καταστὰς ὥστε ἐκείνῳ θάρσος ἐνθεῖναι καὶ μὴ πρὸς τὴν εὐτέλειαν τοῦ φαινομένου ἰδεῖν ἀλλὰ πρὸς τὴν πίστιν τὴν ἔνδοθεν κρυπτομένην καὶ τὴν συμμαχίαν τὴν ἄνωθεν δι' ἣν ὁ νέος τῶν ἀνδρῶν ἦν ἰσχυρότερος καὶ ὁ ἄοπλος τῶν ὡπλισμένων καὶ ὁ ποιμὴν τῶν στρατιωτῶν εἶτα ἰδὼν αὐτοῦ τὸ παράστημα τῆς γνώμης ὁ βασιλεὺς τὰ οἰκεῖα ὅπλα ἐνδύειν αὐτὸν ἐβούλετο ὁ δὲ ταῦτα περιθέμενος οὐδὲ ἐνεγκεῖν αὐτὰ ἴσχυσε.
Τοῦτο δὲ ἐγίνετο ἵνα γυμνὴ δειχθῇ ἡ τοῦ Θεοῦ δύναμις ἡ δι' αὐτοῦ ἐνεργοῦσα καὶ μὴ τοῖς ὅπλοις λογίσωνται τὰ γινόμενα.
Ἐπειδὴ γὰρ μετὰ τὸ ἐνδύσασθαι ταῦτα ἐχώλευεν ἀπέθετο τὰ ὅπλα καὶ τὴν κάδον τὴν ποιμαντικὴν λαβὼν καὶ τὰς βώλους οὕτως ἐπὶ τὸν σάρκινον ἐκεῖνον πύργον ἐξῄει.
Ἀλλ' ὅρα πάλιν καὶ τὸν ἀλλόφυλον πρὸς τὸ εὐτελὲς τῆς ἡλικίας ὁρῶντα καὶ ἐντεῦθεν ἐξευτελίζοντα τὸν δίκαιον καὶ καθάπερ παιδίου εὐτελοῦς κατεξανιστάμενον διὰ τῶν ῥημάτων.
Ἐπειδὴ γὰρ εἶδεν αὐτὸν μετὰ τῆς κάδου τῆς ποιμαντικῆς ἐπ' αὐτὸν ὁρμήσαντα καὶ τὰς βώλους μόνας ἐπιφερόμενον μονονουχὶ πρὸς αὐτὸν ἔλεγεν Ἐνόμισας σὺ πάλιν προβάτοις ἐφεστάναι καὶ κύνας τινὰς ἐκδιώκειν καὶ διὰ τοῦτο καθάπερ κύνα τινὰ ἐλαύνων οὕτω μετὰ τῶν ὀργάνων ἐκείνων ἐπὶ τὴν πρὸς ἐμὲ μάχην ὥρμησας ἄρτι σε ἡ πεῖρα διδάξει ὡς οὐ πρὸς τὸν τυχόντα σοι ὁ πόλεμος.
Καὶ πολλῇ τῇ μεγαλοῤῥημοσύνῃ χρησάμενος ἔσπευδε καὶ ἠπείγετο καὶ τὴν παντευχίαν ἐκίνει καὶ τὰ ὅπλα ἐξέτεινεν.
Ἀλλ' ὁ μὲν τῇ δυνάμει τῶν ὅπλων πεποιθὼς ἥπτετο τῆς μάχης ὁ δὲ τῇ πίστει καὶ τῇ ἄνωθεν συμμαχίᾳ συμφράξας ἑαυτόν.
Καὶ πρότερον διὰ τῶν ῥημάτων τοῦ ἀλλοφύλου τὸ φρύαγμα κατενεγκὼν καὶ εἰπὼν πρὸς αὐτόν Σὺ μὲν ἔρχῃ πρός με ἐν ὅπλῳ καὶ δόρατι καὶ τῇ οἰκείᾳ ἰσχύϊ νομίζεις περιγενέσθαι ἐγὼ δὲ ἐν ὀνόματι Κυρίου τοῦ Θεοῦ.
Καὶ ταῦτα εἰπὼν καὶ ἀνελόμενος ἐκ τῆς κάδου τῆς ποιμενικῆς μίαν βῶλον καθάπερ ὄντως κύνα τινὰ μέλλων ἀπελαύνειν ἐπιόντα τῇ ποίμνῃ οὕτω τῇ σφενδόνῃ ἐξακοντίσας παραχρῆμα κατὰ τοῦ μετώπου πλήξας τὸν ἀλλόφυλον κατήνεγκε καὶ σπεύσας καὶ ἀφελὼν αὐτοῦ τὸ ξίφος δι' ἐκείνου τὴν κεφαλὴν ἀποτεμὼν οὕτως ἤνεγκε τῷ βασιλεῖ καὶ τέλος τῷ πολέμῳ δέδωκε.
Καὶ δι' ἐκείνου καὶ ὁ βασιλεὺς τὴν σωτηρίαν εὕρατο καὶ πᾶς ὁ τούτου στρατὸς ἀνέπνευσε.
Καὶ ἦν ἰδεῖν θαυμαστὰ καὶ παράδοξα πράγματα τὸν ὡπλισμένον ὑπὸ τοῦ ἀόπλου κατενηνεγμένον καὶ τὸν τὰ πολεμικὰ ἔμπειρον ὑπὸ τοῦ τῆς ποιμενικῆς πλέον εἰδότος μηδὲν πίπτοντα.
Τίνος ἕνεκεν καὶ διὰ τί Ὅτι ὁ μὲν τὴν ἄνωθεν εἶχε συμμαχίαν συνεφαπτομένην αὐτῷ ὁ δὲ ταύτης ἔρημος ὢν ὑπὸ ταῖς τούτου χερσὶν ἐγίνετο.
Ἀλλ' ὅρα λοιπὸν ἐνταῦθα τὸ πάθος τοῦ φθόνου ὅσην εἰργάσατο τὴν ἀτοπίαν.
Ἐπειδὴ γὰρ εἶδεν ὁ βασιλεὺς εὐφημίας πολλῆς ἀπολαύσαντα τὸν δίκαιον τοῦτον καὶ τὰς χορευούσας κραζούσας Ἐνίκησε Σαοὺλ ἐν χιλιάσι καὶ Δαυῒδ ἐν μυριάσιν οὐκ ἐνεγκὼν πράως τὰ παρ' αὐτῶν ῥηθέντα  ἡττηθεὶς ὑπὸ τοῦ φθόνου τὸν εὐεργέτην τοῖς ἐναντίοις λοιπὸν ἠμείβετο καὶ ὃν ἐχρῆν σωτῆρα καὶ εὐεργέτην ἐπιγράφεσθαι τοῦτον ἀνελεῖν ἐπεχείρει.
Ὢ μανίας ὑπερβολή ὢ παραπληξίας ἐπίτασις Τὸν τὴν ζωὴν αὐτῷ χαρισάμενον καὶ πάντα τὸν στρατὸν αὐτοῦ ἐλευθερώσαντα τῆς τοῦ ἀλλοφύλου μανίας τοῦτον ὡς πολέμιον λοιπὸν ὑφωρᾶτο καὶ οὐδὲ ἔναυλος οὖσα ἡ εὐεργεσία περιεγίνετο τοῦ πάθους ἀλλὰ καθάπερ ὑπὸ μέθης τινὸς ὑπὸ τοῦ φθόνου σκοτωθεὶς τὸν τῆς διανοίας λογισμὸν τὸν εὐεργέτην ὡς πολέμιον ἑώρα.
Τοιοῦτον γὰρ ἡ κακία τοῦ πάθους τούτου αὐτῷ πρότερον λυμαίνεται τῷ τοῦτο τίκτοντι.
Καὶ καθάπερ σκώληξ ὑπὸ τοῦ ξύλου τικτόμενος αὐτὸ πρότερον τὸ ξύλον καταναλίσκει οὕτω καὶ ὁ φθόνος ἐκείνην πρότερον διαφθείρει τὴν τεκοῦσαν αὐτὸν ψυχὴν καὶ τὸ ἐναντίον ἢ βούλεται τὸν φθονούμενον διατίθησι.
Μὴ γάρ μοι τὰ προοίμια σκόπει ἐπὶ τῶν φθονουμένων ἀλλὰ πρὸς τὸ τέλος ἀφόρα καὶ ἐννόει ὅτι αὐτὴ ἡ κακία τῶν φθονούντων εἰς μείζονα περιφάνειαν ἄγει τοὺς φθονουμένους.
Οἱ μὲν γὰρ καὶ τὸν Θεὸν ἐφέλκονται εἰς συμμαχίαν καὶ τῆς ἄνωθεν ἀπολαύουσι ῥοπῆς ὁ δὲ ταύτης ἔρημος πᾶσιν εὐεπιχείρητος γίνεται καὶ πρὸ τῶν ἔξωθεν πολεμίων ὑπ' αὐτοῦ τοῦ πάθους πολιορκούμενος μονονουχὶ καταναλίσκεται καὶ ὥσπερ ἀδήλοις γνάθοις κατεσθιόμενος οὕτω δαπανώμενος ὑποβρύχιος ὡς εἰπεῖν γίνεται.
Ὅπερ εἰδότες φεύγωμεν παρακαλῶ τὴν λύμην τοῦ πάθους καὶ πάσῃ δυνάμει ἐξορίζωμεν τοῦτο τῆς ἑαυτῶν ψυχῆς.
Πάντων γὰρ τῶν παθῶν τοῦτο ὀλεθριώτερον καὶ αὐτῇ ἡμῶν τῇ σωτηρίᾳ λυμαινόμενον τοῦ γὰρ πονηροῦ διαβόλου ἐστὶν εὕρημα.
Δι' ὃ καί τις σοφὸς ἔλεγε Φθόνῳ δὲ διαβόλου θάνατος εἰσῆλθεν εἰς τὸν κόσμον.
Τί ἐστι Φθόνῳ δὲ διαβόλου θάνατος εἰσῆλθεν εἰς τὸν κόσμον Ἐπειδὴ γὰρ εἶδε τὸ πονηρὸν τοῦτο θηρίον ἀθάνατον γενόμενον τὸν πρωτόπλαστον διὰ τῆς οἰκείας πονηρίας εἰς τὴν τῆς ἐντολῆς παρακοὴν αὐτὸν ἤγαγε καὶ δι' ἐκείνης τοῦ θανάτου τὴν τιμωρίαν παρεσκεύασεν αὐτὸν ἐπισπάσασθαι.
Ὁ φθόνος τοίνυν τὴν ἀπάτην εἰργάσατο ἡ ἀπάτη τὴν παρακοὴν ἡ παρακοὴ τὸν θάνατον.
Διὰ τοῦτό φησι Φθόνῳ δὲ διαβόλου θάνατος εἰσῆλθεν εἰς τὸν κόσμον.
Εἶδες πόση τοῦ πάθους ἡ λύμη Τὸν ἀθανασίᾳ τιμηθέντα θανάτῳ ὑποκεῖσθαι πεποίηκεν.
Ἀλλ' ὁ μὲν ἐχθρὸς τῆς ἡμετέρας σωτηρίας τὸν οἰκεῖον φθόνον κινήσας ὄντα ἀθάνατον τὸν πρωτόπλαστον θανάτῳ καταδικασθῆναι πεποίηκεν ὁ δὲ κηδεμὼν καὶ φιλάνθρωπος Δεσπότης διὰ τοῦ θανάτου τοῦ οἰκείου πάλιν τὴν ἀθανασίαν ἡμῖν ἐχαρίσατο καὶ μείζονα ὧν ἀπωλέσαμεν εὕραμεν.
Παραδείσου ἐκεῖνος ἐξήγαγε καὶ εἰς τὸν οὐρανὸν οὗτος ἀνήγαγε θανάτῳ καταδικασθῆναι ἐκεῖνος πεποίηκε καὶ τὴν ἀθανασίαν ἡμῖν οὗτος ἐχαρίσατο τῆς ἐν παραδείσῳ τρυφῆς ἀπεστέρησεν ἐκεῖνος καὶ βασιλείαν ἡμῖν οὐρανῶν εὐτρέπισεν οὗτος.
Εἶδες τοῦ Δεσπότου σου τὸ εὐμήχανον καὶ ὅπως τὰ παρὰ τῆς βασκανίας ὅπλα τοῦ διαβόλου κατὰ τῆς ἡμετέρας σωτηρίας γεγενημένα ἐκεῖνα αὐτὰ περιέτρεψεν εἰς τὴν αὐτοῦ κεφαλήν Οὐ μόνον γὰρ ἡμᾶς μειζόνων ἠξίωσεν ἀλλὰ καὶ ἐκεῖνον ἡμῖν ὑποχείριον ἔδωκεν εἰπών Ἰδοὺ δέδωκα ὑμῖν ἐξουσίαν πατεῖν ἐπάνω ὄφεων καὶ σκορπίων.
Ταῦτα τοίνυν ἅπαντα λογιζόμενοι καὶ τὸν φθόνον τῆς ἑαυτῶν ψυχῆς ἐξορίζωμεν καὶ τὴν εὔνοιαν τὴν παρὰ τοῦ Θεοῦ ἐπισπώμεθα.
Τοῦτο γὰρ ἡμῶν τὸ ὅπλον τὸ ἀκαταγώνιστον τοῦτο ἡμῶν ἡ μεγίστη περιουσία.
Διὰ τοῦτο καὶ ὁ Ἰσμαὴλ καίτοι νέος καὶ ἐν ἐρημίᾳ ὢν καὶ πολλῇ ἀπορίᾳ ἀθρόον ηὐξήθη καὶ εἰς ἔθνος μέγα ἐπέδωκεν ἐπειδὴ Ὁ Θεὸς ἦν φησὶ μετὰ τοῦ παιδίου.
Ἐντεῦθεν γὰρ ἡμῖν ὁ λόγος ἅπας ἐξεκυλίσθη.
Ὑπερίδωμεν οὖν παρακαλῶ τῶν παρόντων ποθήσωμεν τὰ μέλλοντα τὴν εὔνοιαν τὴν παρὰ τοῦ Θεοῦ πάντων προτιμῶμεν καὶ διὰ τῆς ἀρίστης πολιτείας ἑαυτοῖς πολλὴν προαποθώμεθα τὴν παῤῥησίαν ἵνα καὶ τὸν παρόντα βίον ἀλύπως διανύσαι δυνηθῶμεν καὶ τῶν μελλόντων ἀγαθῶν ἐπιτύχωμεν χάριτι καὶ φιλανθρωπίᾳ τοῦ Κυρίου ἡμῶν Ἰησοῦ Χριστοῦ μεθ' οὗ τῷ Πατρὶ ἅμα τῷ ἁγίῳ Πνεύματι δόξα κράτος τιμὴ νῦν καὶ ἀεὶ καὶ εἰς τοὺς αἰῶνας τῶν αἰώνων.
Πολὺ τῶν σήμερον ἡμῖν ἀναγνωσθέντων τὸ κέρδος καὶ ἄφατος ὁ θησαυρὸς ὁ τοῖς βραχέσι τούτοις ῥήμασιν ἐγκεκρυμμένος.
Τοιαῦτα γὰρ τὰ θεῖα λόγια οὐκ ἐν τῷ πλήθει τῶν ῥημάτων ἀλλ' ἐν τῇ συντομίᾳ τῶν λόγων πολὺν ἐναποκείμενον ἔχει τὸν πλοῦτον.
Φέρε οὖν ἀναπτύξωμεν τὰ εἰρημένα καὶ καταμάθωμεν ἀκριβῶς τῶν σήμερον ἀναγνωσθέντων τὴν δύναμιν.
Οὕτω γὰρ πάλιν εἰσόμεθα καὶ τοῦ πατριάρχου τὴν πολλὴν ἀρετὴν καὶ τοῦ Θεοῦ τὴν ὑπερβάλλουσαν φιλανθρωπίαν.
Καὶ ἐγένετο φησὶ μετὰ τὰ ῥήματα ταῦτα ὁ Θεὸς ἐπείραζε τὸν Ἀβραάμ.
Τί βούλεται ταυτὶ τὰ ῥήματα.
Καὶ ἐγένετο μετὰ τὰ ῥήματα ταῦτα ὁ Θεὸς ἐπείραζε τὸν Ἀβραάμ Σκόπει μοι τὴν θείαν Γραφὴν πῶς ἐντεῦθεν ἤδη βούλεται ἐκκαλύψαι ἡμῖν τοῦ δικαίου τὴν ἀρετήν.
Καὶ ἐπειδὴ μέλλει διηγεῖσθαι τὴν πεῖραν τὴν παρὰ τοῦ Θεοῦ ἐπαγομένην τῷ Ἀβραὰμ πρότερον ἡμᾶς βούλεται τὸν καιρὸν διδάξαι καθ' ὃν ταῦτα ὁ πατριάρχης ἐπετάττετο καὶ πότε τὸν Ἰσαὰκ ἀνενεγκεῖν ἐκελεύετο ἵνα μάθῃς τὴν πολλὴν τοῦ πατριάρχου ὑπακοὴν καὶ ὅπως τῶν τῷ Θεῷ δοκούντων οὐδὲν προτιμᾷν ἠνέσχετο.
Τί οὖν ἐστιν Ἐγένετο δὲ μετὰ τὰ ῥήματα ταῦτα Ἐπειδὴ γὰρ μετὰ τὸν τοῦ Ἰσαὰκ τόκον ἡνίκα ἐθεάσατο ἡ Σάῤῥα τὸν Ἰσμαὴλ συναναστρεφόμενον τῷ Ἰσαὰκ καθάπερ χθὲς πρὸς ὑμᾶς διελέχθημεν δυσχεράνασα πρὸς τοῦτο ἡ Σάῤῥα ἔλεγε πρὸς τὸν Ἀβραάμ Ἔκβαλε τὴν παιδίσκην καὶ τὸν υἱὸν αὐτῆς οὐ γὰρ μὴ κληρονομήσῃ ὁ υἱὸς τῆς παιδίσκης μετὰ τοῦ υἱοῦ μου ἐφάνη δὲ τοῦτο σκληρὸν τῷ πατριάρχῃ βουλόμενος ὁ Θεὸς παραμυθήσασθαι τὸν δίκαιον φησίν Ὑπάκουσον Σάῤῥας τῆς γυναικός σου καὶ ποίει τὸ παρ' αὐτῆς λεχθέν καὶ μὴ σκληρόν σοι φαινέσθω τὸ περὶ τοῦ παιδίου καὶ τῆς παιδίσκης.
Ἐν γὰρ τῷ Ἰσαὰκ κληθήσεταί σοι σπέρμα καὶ τοῦτον δὲ ποιήσω εἰς ἔθνος μέγα ἐπειδὴ σπέρμα σόν ἐστι.
Καὶ πᾶσα ἡ ὑπόσχεσις αὐτῷ καὶ ἡ παρὰ τοῦ Θεοῦ ἐπαγγελία αὕτη ἦν ὥστε εἰς πολὺ πλῆθος ἐκτείνεσθαι τοὺς ἐκ τοῦ Ἰσαὰκ τεχθέντας.
Ἐπειδὴ ταύταις ταῖς ἐλπίσι τρεφόμενος ὁ δίκαιος διετέλει καὶ ὡς τῶν τοσούτων καὶ ἐπαλλήλων θλίψεων καὶ πειρασμῶν τὰς ἀμοιβὰς κομισάμενος καὶ ἐν ἀσφαλείᾳ λοιπὸν γεγονὼς καὶ ὁρῶν ἐν ὀφθαλμοῖς τὸν μέλλοντα διαδέχεσθαι αὐτοῦ τὸν κλῆρον οὕτω μετὰ ἀδείας καθειστήκει μεγίστην ἐντεῦθεν παραμυθίαν καρπούμενος.
Ἀλλ' ὁ τὰ ἀπόῤῥητα τῆς διανοίας ἐπιστάμενος βουλόμενος ἡμῖν ἐκκαλύψαι τοῦ δικαίου τὴν ἀρετὴν καὶ τὸν πολὺν πόθον ὃν περὶ αὐτὸν ἐπεδείκνυτο μετὰ τὰς τοσαύτας ὑποσχέσεις καὶ ταύτην τὴν πρόσφατον γεγενημένην καὶ ἧς τὴν μνήμην ἔναυλον εἶχεν ὅτε λοιπὸν ἐν ἡλικίᾳ γέγονεν ὁ Ἰσαὰκ καὶ ἐν αὐτῷ τῷ ἄνθει τῆς ἡλικίας ἐτύγχανε καὶ τὸν πόθον τοῦ πατρὸς τὸν περὶ αὐτὸν ἦν ἰδεῖν αὐξανόμενον τότε μετὰ τὰ ῥήματα ταῦτα τῆς ἐπαγγελίας καὶ μετὰ τὸ εἰπεῖν ὅτι Ἐν αὐτῷ κληθήσεταί σοι σπέρμα καὶ αὐτὸς ἔσται σου διάδοχος Μετὰ τὰ ῥήματα ταῦτα ὁ Θεὸς ἐπείραζε τὸν Ἀβραάμ.
Τί ἐστιν Ἐπείραζεν Οὐχ ὡς αὐτὸς ἀγνοῶν ἀλλὰ προσῆγεν αὐτῷ τὴν πεῖραν ἵνα καὶ οἱ τότε παρόντες καὶ οἱ ἐξ ἐκείνου μέχρι τοῦ παρόντος παιδεύωνται τὸν αὐτὸν πόθον τῷ πατριάρχῃ καὶ τὴν ὑπακοὴν ἐπιδείκνυσθαι περὶ τὰ τοῦ Δεσπότου προστάγματα.
Καὶ εἶπε φησὶ πρὸς αὐτόν Ἀβραὰμ Ἀβραάμ.
Ὁ δὲ εἶπεν Ἰδοὺ ἐγώ.
Τί βούλεται ὁ τοῦ ὀνόματος διπλασιασμός Τῆς πολλῆς εὐνοίας τῆς περὶ τὸν πατριάρχην σημεῖόν ἐστι καὶ ἐδείκνυ αὐτῷ καὶ διὰ τῆς κλήσεως ὅτι μέλλει τι τῶν ἀναγκαίων αὐτῷ ἐπιτάττειν.
Παρασκευάζων τοίνυν αὐτὸν συντεῖναι ἑαυτὸν καὶ μετὰ σπουδῆς προσέχειν τοῖς παρ' αὐτοῦ λεγομένοις τῷ διπλασιασμῷ τῆς κλήσεως ἐχρήσατο καί φησιν Ἀβραὰμ Ἀβραάμ.
Ὁ δὲ εἶπεν Ἰδοὺ ἐγώ.
Καὶ εἶπε Λάβε τὸν υἱόν σου τὸν ἀγαπητὸν ὃν ἠγάπησας τὸν Ἰσαὰκ καὶ πορεύθητι εἰς τὴν γῆν τὴν ὑψηλὴν καὶ ἀνένεγκε αὐτὸν εἰς ὁλοκάρπωσιν ἐφ' ἓν τῶν ὀρέων ὧν ἄν σοι εἴπω.
Μέγας ὁ ὄγκος τοῦ ἐπιτάγματος καὶ ὑπερβαῖνον ἀνθρωπίνην φύσιν τὸ πρᾶγμα.
Λάβε τὸν υἱόν σου τὸν ἀγαπητὸν ὃν ἠγάπησας τὸν Ἰσαάκ.
Ὅρα πῶς δι' αὐτῶν τῶν ῥημάτων μείζονα τὴν πυρὰν ἀνάπτει καὶ τὴν κάμινον τῆς φιλοστοργίας τοῦ δικαίου ἣν περὶ τὸν Ἰσαὰκ ἐκέκτητο σφοδρότερον διεγείρει.
Λάβε τὸν υἱόν σου τὸν ἀγαπητὸν ὃν ἠγάπησας τὸν Ἰσαάκ.
Ἕκαστον καθ' ἑαυτὸ ἱκανὸν καθικέσθαι τῆς τοῦ δικαίου ψυχῆς.
Οὐ γὰρ ἁπλῶς εἶπε Τὸν Ἰσαὰκ ἀλλὰ προσέθηκε Τὸν υἱόν σου ὃν παρὰ πᾶσαν προσδοκίαν ἐκτήσω καὶ ἐν αὐτῷ τῷ γήρᾳ σχεῖν ἠδυνήθης Τὸν ἀγαπητὸν τὸν περιπόθητόν σου ὃν μεθ' ὑπερβολῆς ἀγαπᾷς τὸν Ἰσαὰκ ὃν διάδοχον ἕξειν προσδοκᾷς ἐξ οὗ καὶ τὸ σπέρμα σου αὔξεσθαι ἐπηγγειλάμην καὶ τοσοῦτον αὔξεσθαι ὡς τῷ πλήθει τῶν ἄστρων καὶ τῇ ἄμμῳ τῇ παρὰ τὸ χεῖλος τῆς θαλάσσης ἐξισωθῆναι.
Τοῦτον οὖν αὐτὸν Λάβε καὶ πορεύθητι εἰς τὴν γῆν τὴν ὑψηλὴν καὶ ἀνένεγκε αὐτὸν ἐκεῖ εἰς ὁλοκαύτωσιν ἐφ' ἓν τῶν ὀρέων ὧν ἄν σοι εἴπω.
Θαυμάσαι μοι ἔπεισι πῶς καὶ τὴν ἀκοὴν ἤνεγκεν ὁ δίκαιος.
Τοῦτον γὰρ αὐτὸν φησὶ τὸν οὕτω σοι περιπόθητον ἀνένεγκέ μοι εἰς ὁλοκαύτωσιν ἐφ' ἓν τῶν ὀρέων.
Τί οὖν ὁ δίκαιος Οὐκ ἐταράχθη τὸν λογισμὸν οὐ συνεχύθη τὴν διάνοιαν οὐκ ἠπόρησε πρὸς τὸ ξένον τοῦ ἐπιτάγματος οὐκ ἐνενόησεν οὐκ ἐλογίσατο πρὸς ἑαυτόν Τί τοῦτο ὁ παρὰ πᾶσαν προσδοκίαν σπέρμα χαρισάμενος ὁ διὰ τὴν οἰκείαν φιλανθρωπίαν τὴν μήτραν τῆς Σάῤῥας ζωογονήσας νεκρωθεῖσαν λοιπὸν μετὰ τὸ γαλακτοτροφηθῆναι καὶ αὐξηθῆναι καὶ λοιπὸν ἐν ἡλικίᾳ γενέσθαι σφαγῆναι τὸ τεχθέν μοι κελεύει καὶ εἰς ὁλοκαύτωσιν ἀνενεχθῆναι ὁ πρὸ βραχέως εἰπὼν Ἐν αὐτῷ κληθήσεταί σοι σπέρμα νῦν τὰ ἐναντία ἐπιτάττει Καὶ πῶς ἂν εἰς ἔργον ἐξέλθοι ποτὲ τὰ παρ' αὐτοῦ ἐπαγγελθέντα Πῶς γὰρ οἷόν τε τῆς ῥίζης ἐκτεμνομένης τοὺς κλάδους φυῆναί ποτε ἢ τοῦ δένδρου ἐκκοπτομένου τὸν καρπὸν ἐνεχθῆναι ἢ τῆς πηγῆς ξηρανθείσης ποταμοὺς ἀναδοθῆναι Κατὰ μὲν τὴν ἀνθρωπίνην ἀκολουθίαν ταῦτα γενέσθαι ἀμήχανον Θεοῦ δὲ βουληθέντος πάντα γενέσθαι δυνατόν.
Ἀλλὰ τούτων μὲν οὐδὲν ἐλογίσατο ὁ δίκαιος οὗτος ἀλλὰ καθάπερ εὐγνώμων οἰκέτης πάντα λογισμὸν ἀνθρώπινον παρωσάμενος ἑνὸς μόνου ἐγίνετο τοῦ τὸ ἐπιταχθὲν εἰς ἔργον ἀγαγεῖν καὶ ὥσπερ ἐκτὸς γεγονὼς τῆς ἀνθρωπείας φύσεως καὶ πᾶσαν συμπάθειαν καὶ πατρικὴν φιλοστοργίαν δευτέραν ἡγησάμενος τῶν τοῦ Θεοῦ προσταγμάτων ἐπὶ τὴν ἐκπλήρωσιν ἔσπευδε.
Καὶ ἀναστὰς φησὶν Ἀβραὰμ τὸ πρωῒ ἐπέσαξε τὴν ὄνον αὐτοῦ.
Παρέλαβε δὲ μεθ' ἑαυτοῦ δύο παῖδας καὶ Ἰσαὰκ τὸν υἱὸν αὐτοῦ καὶ σχίσας ξύλα εἰς ὁλοκάρπωσιν ἀναστὰς ἐπορεύθη καὶ ἦλθεν ἐπὶ τὸν τόπον ὃν εἶπεν αὐτῷ ὁ Θεὸς τῇ ἡμέρᾳ τῇ τρίτῃ.
Ὅρα τὸν φιλάνθρωπον Δεσπότην πῶς καὶ ἐν τῷ διαστήματι βασανίζει τοῦ δικαίου τὴν ἀρετήν.
Ἐννόησον δὲ καὶ τὸν δίκαιον τί εἰκὸς ἦν ὑπομένειν ταῖς τρισὶν ἡμέραις αὐτὸν καθ' ἑαυτὸν μὲν ἀναλογιζόμενον τὸ ἐπίταγμα καὶ ὅτι αὐτὸς μέλλει ταῖς οἰκείαις χερσὶ τὸν οὕτω ποθούμενον σφάζειν υἱὸν ἐνθυμούμενον οὐδενὶ δὲ τὸ πρᾶγμα κοινώσασθαι ἔχοντα καὶ καταπλάγηθι τὴν γνώμην αὐτοῦ τὴν φιλόθεον καὶ τὴν σύνεσιν.
Ἐπειδὴ γὰρ ᾔδει τὸ μέγεθος τοῦ ἐπιτάγματος οὐδενὶ ὅλως τοῦτο γνώριμον ποιεῖ οὔτε τοῖς παισὶν οὔτε αὐτῷ τῷ Ἰσαὰκ ἀλλὰ μόνος καθ' ἑαυτὸν τὸν ἀγῶνα τοῦτον ἠγωνίζετο καὶ καθάπερ ἀδάμας τις οὕτως ἀκαταγώνιστος ἔμενε τὴν ἀνδρείαν τῶν λογισμῶν ἐπιδεικνύμενος οὐδὲ πολυπραγμονῶν ἀλλ' εἴκων μετὰ πολλοῦ τοῦ πόθου τῷ τοῦ Θεοῦ νεύματι.
Καὶ ἐπειδὴ περὶ τὸν τόπον ἔφθασεν Ἀναβλέψας φησὶν Ἀβραὰμ τοῖς ὀφθαλμοῖς αὐτοῦ εἶδε τὸν τόπον μακρόθεν καὶ εἶπε τοῖς παισὶν αὐτοῦ Καθίσατε αὐτοῦ μετὰ τῆς ὄνου.
Ὅρα καὶ ἐνταῦθα τοῦ δικαίου τὴν πολλὴν σύνεσιν καὶ τοὺς παῖδας λαθεῖν ἐβούλετο διὰ πάντων δεικνὺς ὅτι μετὰ προθυμίας ζεούσης καὶ ἐπιτεταμένου πόθου πληροῦν ἐβούλετο τὸ τῷ Θεῷ δοκοῦν.
Ἐπειδὴ γὰρ ᾔδει ὅτι καινὸν καὶ παράδοξον ἦν καὶ οὐ πρότερον ὑφ' ἑτέρου γεγονὸς τὸ παρ' αὐτοῦ μέλλον γίνεσθαι κρύπτει τοὺς παῖδας καὶ καταλιπὼν αὐτοὺς μετὰ τῆς ὄνου φησίν Ἐνταῦθα ἀναμείνατε ἐγὼ δὲ καὶ τὸ παιδάριον διελευσόμεθα ἕως ὧδε καὶ προσκυνήσαντες ἀνακάμψομεν πρὸς ὑμᾶς.
Οὐκ εἰδὼς ὅτι τοῦτο ἔσται ὃ ἔλεγεν ἀλλὰ προεφήτευσε μὲν ἴσως τοῦτο ἀγνοῶν.
Ἔλεγε δὲ τοῖς παισὶ τάχα ἐξαπατῶν αὐτοὺς καὶ παρασκευάζων αὐτόθι μένειν καὶ λοιπὸν ἦν ὁ πατριάρχης μετὰ τοῦ παιδός.
Ἔλαβε δὲ Ἀβραὰμ τὰ ξύλα τῆς ὁλοκαρπώσεως καὶ ἐπέθηκεν Ἰσαὰκ τῷ υἱῷ αὐτοῦ.
Ἔλαβε δὲ μετὰ χεῖρας τὸ πῦρ καὶ τὴν μάχαιραν καὶ ἐπορεύθησαν οἱ δύο ἅμα.
Ὢ ψυχῆς ἀνδρεία ὢ φρονήματος στεῤῥότης Ἐπέθηκε φησὶ τῷ Ἰσαὰκ τὰ ξύλα τῆς ὁλοκαρπώσεως αὐτὸς δὲ τὴν μάχαιραν καὶ τὸ πῦρ ἔλαβε καὶ ἐπορεύοντο οἱ δύο ἅμα.
Ποίοις ὀφθαλμοῖς ἑώρα τὸ παιδίον τὰ ξύλα ἐπιφερόμενον οἷς ἔμελλεν αὐτὸν μετ' οὐ πολὺ ἐπιθύειν πῶς ἡ χεὶρ φέρειν ἠδύνατο τὸ πῦρ καὶ τὴν μάχαιραν Καὶ ἡ μὲν χεὶρ ἐπεφέρετο τὸ πῦρ τὸ αἰσθητὸν τὸ δὲ ἔνδοθεν πῦρ κατέφλεγεν αὐτοῦ τὴν διάνοιαν καὶ ἐδαπάνα τὸν λογισμὸν πεῖθον νικᾷν τῷ πρὸς τὸν Θεὸν πόθῳ καὶ παρασκευάζον λογίζεσθαι ὅτι ὁ ἤδη παρασχὼν καὶ ὑπὲρ φύσιν ἀνθρωπίνην πατέρα γενέσθαι παρασκευάσας δυνήσεται καὶ νῦν τὰ ὑπερβαίνοντα τὸν ἀνθρώπινον λογισμὸν ἐργάσασθαι.
Ἀλλ' ὅρα μοι λοιπὸν πρὸ τοῦ αἰσθητοῦ πυρὸς τὴν ἔνδοθεν κατὰ μικρὸν ἐξαπτομένην κάμινον καὶ φλέγουσαν τοῦ δικαίου τὴν ψυχήν.
Εἶπε δὲ φησὶν Ἰσαὰκ πρὸς Ἀβραὰμ τὸν πατέρα αὐτοῦ Πάτερ.
Ἱκανὸν τὸ ῥῆμα τῶν σπλάγχνων αὐτῶν τοῦ δικαίου καθάψασθαι.
Ὁ δὲ εἶπε Τί ἐστι τέκνον Πατέρα καλεῖς τὸν μετὰ μικρὸν ἄπαιδα ἐσόμενον κἀγὼ τέκνον προσαγορεύω τὸν μετ' οὐ πολὺ μέλλοντα ἐπὶ τὸν βωμὸν ἀνιέναι καὶ ὃν ταῖς οἰκείαις χερσὶ μέλλω σφάζειν.
Εἶτα ὁ παῖς φησιν Ἰδοὺ τὸ πῦρ ἐπιφέρῃ κἀγὼ τὰ ξύλα ποῦ ἔστι τὸ θῦμα τὸ μέλλον προσάγεσθαι Ποῦ ἔστι τὸ πρόβατον τὸ εἰς τὴν ὁλοκάρπωσιν Ἐννόει μοι ἐνταῦθα τοῦ δικαίου τὴν βάσανον πῶς ἤνεγκε τὴν ἀκοὴν πῶς ἴσχυσε ἀποκρίνασθαι τῷ παιδὶ πῶς οὐ συνεχύθη πῶς ἤνεγκε ταμιεύσασθαι καὶ μὴ κατάδηλον ποιῆσαι τῷ παιδὶ τὸ μέλλον ἔσεσθαι ἀλλά φησι γενναίῳ φρονήματι καὶ ἀνδρείᾳ τῇ ψυχῇ Ὁ Θεὸς ὄψεται ἑαυτῷ πρόβατον εἰς ὁλοκάρπωσιν τέκνον.
Ὅρα καὶ ἐνταῦθα πῶς οὐκ εἰδὼς πάλιν μηνύει τὸ μέλλον ἔσεσθαι.
Ἔδοξε γὰρ διὰ τῆς ἀποκρίσεως παραλογίζεσθαι τὸν Ἰσαὰκ ἀλλ' ἐκεῖνον μὲν διὰ τῶν ῥημάτων πρὸς τὸ παρὸν ἔπεισεν αὐτὸς δὲ μείζονα τὴν ὀδύνην καὶ ἐπιτεταμένην ὑπέμενε τὰ ῥήματα αὐτὰ στρέφων ἐν τῇ διανοίᾳ καὶ ἐννοῶν τοῦ παιδὸς τὴν εὐμορφίαν τὴν ἔξωθεν τῆς ψυχῆς τὸ κάλλος τὸ πειθήνιον τὸ ἐπέραστον αὐτὸ τῆς ἡλικίας τὸ ἄνθος.
Πορευθέντες δὲ ἀμφότεροι ἦλθον ἐπὶ τὸν τόπον ὃν εἶπεν αὐτῷ ὁ Θεός.
Παρεγένοντο φησὶν ἐπὶ τὸ ὄρος τὸ ὑψηλὸν ὅπερ αὐτῷ ὁ Θεὸς ἐγνώρισε Καὶ ᾠκοδόμησεν ἐκεῖ Ἀβραὰμ θυσιαστήριον.
Πάλιν ἐκπλήττομαι τοῦ δικαίου τὴν ἀνδρείαν πῶς ἠδυνήθη τὸ θυσιαστήριον οἰκοδομῆσαι πῶς ἴσχυσε πῶς οὐ διελύθη ὑπὸ τῆς ἀγωνίας.
Ἀλλὰ καὶ τὸ θυσιαστήριον ᾠκοδόμησε καὶ ἐπέθηκε τὰ ξύλα.
Καὶ συμποδίσας Ἰσαὰκ τὸν υἱὸν αὐτοῦ ἐπέθηκεν αὐτὸν ἐπὶ τὸ θυσιαστήριον.
Καὶ ἐξέτεινεν Ἀβραὰμ τὴν χεῖρα αὐτοῦ λαβεῖν τὴν μάχαιραν σφάξαι τὸν υἱὸν αὐτοῦ.
Μὴ ἁπλῶς παραδράμωμεν ἀγαπητοὶ τὰ εἰρημένα ἀλλ' ἐννοήσωμεν πῶς οὐκ ἀπέπτη τοῦ σώματος ἡ ψυχὴ πῶς ἤνεγκε ταῖς οἰκείαις χερσὶ συμποδίσαι καὶ τοῖς ξύλοις ἐπιθεῖναι τὸν ἀγαπητὸν τὸν ἐπέραστον τὸν μονογενῆ Καὶ ἐξέτεινε φησὶν Ἀβραὰμ τὴν χεῖρα αὐτοῦ λαβεῖν τὴν μάχαιραν σφάξαι τὸν υἱὸν αὐτοῦ.
Ὢ φιλοθέου ψυχῆς ὢ γνώμης ἀνδρείας ὢ πόθου ἐπιτεταμένου ὢ λογισμοῦ νικῶντος ἀνθρωπίνην φύσιν Ἔλαβε φησὶ τὴν μάχαιραν σφάξαι τὸν υἱὸν αὐτοῦ.
Τίνα θαυμάσω καὶ ἐκπλαγῶ τοῦ πατριάρχου τὸ ἀνδρεῖον φρόνημα ἢ τοῦ παιδὸς τὴν ὑπακοήν ὅτι οὐκ ἀπεσκίρτησεν οὐδὲ ἐδυσχέρανε πρὸς τὸ γινόμενον ἀλλ' ἐπείθετο καὶ εἶκε τοῖς ὑπὸ τοῦ πατρὸς γινομένοις καὶ καθάπερ ἀρνίον μεθ' ἡσυχίας τῷ βωμῷ ἐπέκειτο ἀναμένων τοῦ πατρὸς τὴν δεξιάν Ἀλλ' ἐπειδὴ τὰ τῆς γνώμης ἅπαντα ἀπηρτίσθη καὶ οὐδὲν λοιπὸν ἐνέλιπε δεικνὺς ὁ ἀγαθὸς Δεσπότης ὅτι οὐ σφαγῆναι τὸν παῖδα βουλόμενος ταῦτα ἐπέταξεν ἀλλὰ τοῦ δικαίου θέλων ἐκκαλύψαι τὴν ἀρετὴν ἀπὸ τῆς γνώμης στεφανώσας τὸν δίκαιον καὶ ἀπὸ τῆς προαιρέσεως τοῦ πατριάρχου τὴν ἀπηρτισμένην θυσίαν δεξάμενος λοιπὸν τὴν οἰκείαν ἐπιδείκνυται φιλανθρωπίαν.
Καὶ ἐκάλεσεν αὐτὸν φησὶν ἄγγελος Κυρίου ἐκ τοῦ οὐρανοῦ καὶ εἶπεν Ἀβραὰμ Ἀβραάμ.
Ἐπειδὴ γὰρ ἑώρα συντεταμένον τὸν δίκαιον καὶ ἕτοιμον ὄντα πρὸς τὴν σφαγὴν καὶ τὸ ἐπίταγμα πληρῶσαι βουλόμενον διὰ τοῦτο καλεῖ αὐτὸν ἐκ τοῦ οὐρανοῦ καί φησιν Ἀβραὰμ Ἀβραάμ.
Καλῶς καὶ ἐνταῦθα τῷ διπλασιασμῷ ἐχρήσατο ἵνα περιγένηται τῆς ὁρμῆς τοῦ δικαίου καὶ μονονουχὶ διὰ τῆς φωνῆς κατάσχῃ τοῦ πατριάρχου τὴν δεξιὰν ἐπειγομένην πρὸς τὴν τοῦ παιδὸς σφαγήν.
Καὶ εἶπεν Ἰδοὺ ἐγώ.
Καὶ εἶπε Μὴ ἐπιβάλῃς τὴν χεῖρά σου ἐπὶ τὸ παιδάριον μηδὲ ποιήσῃς αὐτῷ μηδέν.
Νῦν γὰρ ἔγνων ὅτι φοβῇ τὸν Θεὸν σὺ καὶ οὐκ ἐφείσω τοῦ υἱοῦ σου τοῦ ἀγαπητοῦ δι' ἐμέ.
Μὴ ἐπιβάλῃς φησὶ τὴν χεῖρά σου ἐπὶ τὸ παιδάριον.
Οὐ τὸ ἔργον γενέσθαι βουλόμενος τοῦτο ἐπέταξα οὐδὲ σφαγῆναι θέλων τὸν παῖδα τὸν σὸν ἀλλὰ τὴν ὑπακοὴν τὴν σὴν ἅπασι κατάδηλον ποιῆσαι.
Μὴ τοίνυν ποιήσῃς αὐτῷ μηδέν ἀρκοῦμαι γὰρ τῇ γνώμῃ τῇ σῇ καὶ ἐντεῦθεν στεφανῶ καὶ ἀνακηρύττω σε.
Νῦν γὰρ ἔγνων ὅτι φοβῇ σὺ τὸν Θεόν.
Ὅρα λέξεως συγκατάβασιν.
Τί οὖν πρὸ τούτου ἠγνόει τοῦ δικαίου τὴν ἀρετὴν καὶ νῦν ἔγνω ὁ τῶν ὅλων Δεσπότης Οὐ τοῦτό φησιν ὅτι αὐτὸς νῦν ἔγνω.
Ἀλλὰ τί Νῦν φησὶν ἅπασιν ἐγνώρισας ὅπως εἰλικρινῆ τὸν φόβον ἔχεις τὸν πρὸς τὸν Θεόν.
Ἐγὼ μὲν γὰρ ᾔδειν τὸν ἐμὸν θεράποντα τὰ δὲ νῦν παρὰ σοῦ γενόμενα τοῖς τε νῦν οὖσι ταῖς τε μετὰ ταῦτα γενεαῖς διδασκαλίας ὑπόθεσις γενήσεται.
Ἐγνώρισας γὰρ νῦν ἅπασιν ὅπως φοβῇ τὸν Θεὸν καὶ τὰ προσταττόμενα εἰς ἔργον ἀγαγεῖν σπεύδεις Καὶ οὐκ ἐφείσω τοῦ υἱοῦ σου τοῦ ἀγαπητοῦ δι' ἐμέ τοῦ σφόδρα σοι περιποθήτου καὶ γνησίως ὑπὸ σοῦ ἀγαπωμένου οὐκ ἐφείσω δι' ἐμὲ διὰ τὸ πρόσταγμα τὸ ἐμὸν διὰ τὸ ἐπίταγμα τὸ παρ' ἐμοῦ ἀλλὰ προετίμησας τὸ παρ' ἐμοῦ κελευσθὲν τοῦ παιδὸς τοῦ σοῦ.
Διὰ τοῦτο καὶ τὸν παῖδα δέχου τὸν σόν.
Διὰ τοῦτο γάρ σοι ἐπηγγειλάμην τὸ σπέρμα τὸ σὸν ἐκταθήσεσθαι καὶ τὸν ἐπὶ τῇ ὑπακοῇ στέφανον ἀναδησάμενος ἄπιθι.
Ἐγὼ γὰρ τὴν προαίρεσιν οἶδα στεφανοῦν καὶ ἀπὸ τῆς γνώμης τὰ βραβεῖα παρέχειν.
Εἰς ἔργον γὰρ ἐκβῆναι προσήκει τὰ παρὰ σοῦ ῥηθέντα καὶ τοῖς παισὶ τοῖς σοῖς καὶ τῷ Ἰσαάκ ἐκείνοις γὰρ ἐπηγγείλω ὅτι Προσκυνήσαντες ἀναστρέψομεν καὶ τοῦτο ἤδη ἔσται καὶ τῷ παιδὶ πυθομένῳ Ποῦ ἔστι τὸ πρόβατον τὸ εἰς ὁλοκάρπωσιν Ὁ Θεὸς ὄψεται ἑαυτῷ πρόβατον εἰς ὁλοκάρπωσιν εἶπας.
Ἰδοὺ οὖν ἀναβλέψας τοῖς ὀφθαλμοῖς σου ὅρα τὸ προῤῥηθὲν παρὰ σοῦ πρόβατον ὅπερ ἀντὶ τοῦ παιδὸς ὁλοκαρπώσεις.
Ἀναβλέψας δὲ τοῖς ὀφθαλμοῖς εἶδε καὶ ἰδοὺ κριὸς εἷς κατεχόμενος τῶν κεράτων ἐν φυτῷ Σαβέκ.
Καὶ ἐπορεύθη Ἀβραὰμ καὶ ἔλαβε τὸν κριὸν καὶ ἀνήνεγκεν αὐτὸν εἰς ὁλοκάρπωσιν ἀντὶ Ἰσαὰκ τοῦ υἱοῦ αὐτοῦ.
Εἶδόν σου φησὶ τῆς γνώμης τὸ φιλόθεον ἰδοὺ ὅπερ προλαβὼν εἶπες τῷ παιδὶ τοῦ τό σοι παρεσκεύασα.
Καὶ ἔλαβε καὶ ἀνήνεγκεν εἰς ὁλοκάρπωσιν ἀντὶ Ἰσαὰκ τοῦ υἱοῦ αὐτοῦ.
Εἶδες Θεοῦ φιλανθρωπίαν Καὶ ἡ θυσία ἀπηρτίσθη καὶ ὁ πατριάρχης τὸ φιλόθεον αὐτοῦ τῆς γνώμης ἐπεδείξατο καὶ ἀπὸ τῆς προαιρέσεως τὸν στέφανον ἐκομίσατο καὶ τὸν Ἰσαὰκ λαβὼν ἐπάνεισι μετὰ μυρίων στεφάνων.
Ταῦτα δὲ πάντα τύπος ἐγίνετο τοῦ σταυροῦ.
Διὰ τοῦτο καὶ ὁ Χριστὸς τοῖς Ἰουδαίοις ἔλεγεν Ἀβραὰμ ὁ πατὴρ ὑμῶν ἠγαλλιάσατο ἵνα ἴδῃ τὴν ἡμέραν τὴν ἐμήν καὶ εἶδε καὶ ἐχάρη.
Πῶς εἶδεν ὁ πρὸ τοσούτων γεγενημένος χρόνων Διὰ τοῦ τύπου διὰ τῆς σκιᾶς.
Καθάπερ γὰρ ἐνταῦθα τὸ πρόβατον προσηνέχθη ἀντὶ τοῦ Ἰσαὰκ οὕτως ὁ λογικὸς ἀμνὸς προσηνέχθη ὑπὲρ τῆς οἰκουμένης.
Ἔδει γὰρ ἐν τῇ σκιᾷ προδιαγραφῆναι τὴν ἀληθείαν.
Ὅρα μοι γὰρ ἀγαπητὲ πῶς ἅπαντα διὰ τῆς σκιᾶς προετυποῦτο μονογενὴς ἐκεῖ καὶ μονογενὴς ἐνταῦθα ἀγαπητὸς ἐκεῖ καὶ γνήσιος ἀγαπητὸς καὶ ἐνταῦθα καὶ γνήσιος.
Οὗτος γάρ ἐστιν ὁ Υἱός μου ὁ ἀγαπητὸς φησὶν ἐν ᾧ ηὐδόκησα.
Ὑπὸ τοῦ πατρὸς ἐκεῖνος εἰς ὁλοκαύτωσιν ἀνεφέρετο καὶ τοῦτον ὁ Πατὴρ ἐξέδωκε.
Καὶ βοᾷ Παῦλος λέγων Ὅς γε τοῦ ἰδίου Υἱοῦ οὐκ ἐφείσατο ἀλλ' ὑπὲρ ἡμῶν πάντων παρέδωκεν αὐτὸν πῶς οὐχὶ καὶ σὺν αὐτῷ τὰ πάντα ἡμῖν χαρίσεται Μέχρι τούτου ἡ σκιά λοιπὸν δὲ τῶν πραγμάτων ἡ ἀλήθεια πολὺ τὸ ὑπερέχον ἐπιδείκνυται.
Ὁ γὰρ ἀμνὸς οὗτος ὁ λογικὸς ὑπὲρ ἁπάσης τῆς οἰκουμένης προσεφέρετο οὗτος τὴν οἰκουμένην ἅπασαν ἐξεκάθηρεν οὗτος τοὺς ἀνθρώπους τῆς πλάνης ἠλευθέρωσε καὶ πρὸς τὴν ἀλήθειαν ἐπανήγαγεν οὗτος τὴν γῆν οὐρανὸν ἐποίησεν οὐ τῶν στοιχείων ἐναλλάξας τὴν φύσιν ἀλλὰ τὴν ἐν τοῖς οὐρανοῖς πολιτείαν εἰς τοὺς ἐπὶ γῆς ἀνθρώπους μεταστήσας.
Διὰ τούτου πᾶσα ἡ τῶν δαιμόνων θεραπεία λέλυται διὰ τούτου οὐκ ἔτι λίθοις καὶ ξύλοις προσκυνοῦσιν ἄνθρωποι οὐδὲ οἱ λόγῳ τετιμημένοι τοῖς ἀναισθήτοις ὑποκύπτουσιν ἀλλὰ πᾶσα ἀπελήλαται ἡ πλάνη καὶ τὸ τῆς ἀληθείας φῶς τὴν οἰκουμένην κατηύγασεν.
Εἶδες τῆς ἀληθείας τὴν ὑπεροχήν εἶδες τί μὲν ἡ σκιὰ τί δὲ ἡ ἀλήθεια Καὶ ἐκάλεσε φησὶν Ἀβραὰμ τὸ ὄνομα τοῦ τόπου ἐκείνου Κύριος εἶδεν ἵνα εἴπωσι σήμερον Ἐν τῷ ὄρει Κύριος ὤφθη.
Ὅρα τοῦ δικαίου τὴν φιλόθεον γνώμην πῶς ἑκάστοτε ἐκ τῶν συμβαινόντων τὰς προσηγορίας τοῖς τόποις ἐπιτίθησι.
Τὴν γὰρ παρὰ τοῦ Θεοῦ γενομένην ἐπίσκεψιν βουλόμενος καθάπερ ἐν στήλῃ χαλκῇ ἐναποθέσθαι τῷ τόπῳ διὰ τῆς προσηγορίας φησὶ Καὶ ἐκάλεσε τὸ ὄνομα τοῦ τόπου Κύριος εἶδεν.
Ἤρκει μὲν οὖν πρὸς ἀμοιβὴν τῷ δικαίῳ καὶ τὸ ζῶντα ἐπαναγαγεῖν τὸν Ἰσαὰκ καὶ τὸ ἀξιωθῆναι τοῦ ἐγκωμίου τοῦ μεγάλου τοῦ Νῦν ἔγνων ὅτι φοβῇ τὸν Θεὸν σύ ἀλλ' ὁ φιλότιμος ταῖς δωρεαῖς ἀεὶ νικῶν καὶ ταῖς εὐεργεσίαις τὴν ἔννοιαν τὴν ἡμετέραν ἐπιδαψιλεύεται καὶ νῦν τοῦ δικαίου τὴν γνώμην καὶ ἀμειβόμενός φησι πάλιν πρὸς αὐτόν Καὶ ἐκάλεσεν ἄγγελος Κυρίου τὸν Ἀβραὰμ δεύτερον ἐκ τοῦ οὐρανοῦ λέγων Κατ' ἐμαυτοῦ ὤμοσα λέγει Κύριος οὗ εἵνεκεν ἐποίησας τὸ ῥῆμα τοῦτο καὶ οὐκ ἐφείσω τοῦ υἱοῦ σου τοῦ ἀγαπητοῦ δι' ἐμὲ ἦ μὴν εὐλογῶν εὐλογήσω σε καὶ πληθύνων πληθυνῶ τὸ σπέρμα σου ὡς τοὺς ἀστέρας τοῦ οὐρανοῦ καὶ ὡς τὴν ἄμμον τὴν παρὰ τὸ χεῖλος τῆς θαλάσσης καὶ κληρονομήσει τὸ σπέρμα σου τὰς πόλεις τῶν ὑπεναντίων καὶ ἐνευλογηθήσονται ἐν τῷ σπέρματί σου πάντα τὰ ἔθνη τῆς γῆς ἀνθ' ὧν ὑπήκουσας τῆς ἐμῆς φωνῆς.
Ἐπειδὴ ἐπλήρωσας φησὶ τὸ ἐπίταγμα τὸ ἐμὸν καὶ τὴν οἰκείαν ὑπακοὴν διὰ πάντων ἐπεδείξω διὰ τοῦτο ἄκουε ὅτι Κατ' ἐμαυτοῦ ὤμοσα λέγει Κύριος.
Ὅρα Θεοῦ συγκατάβασιν Κατ' ἐμαυτοῦ φησὶν ὤμοσα ἵνα θαῤῥεῖν ἔχῃς ὅτι πάντως ἔσται τὰ παρ' ἐμοῦ εἰρημένα.
Ἐπειδὴ γὰρ οἱ ἄνθρωποι ἐπὰν δὴ ὅρκον ἐπιθῶσι τοῖς ἐπαγγελθεῖσι τότε ὡς βεβαίαν τὴν ὑπόσχεσιν δεξάμενοι οὕτω διάκεινται οἱ τὴν ἐπαγγελίαν ἐσχηκότες διὰ τοῦτο καὶ ὁ Δεσπότης τῇ ἀνθρωπίνῃ συνηθείᾳ χρησάμενός φησι Κατ' ἐμαυτοῦ ὤμοσα οὗ εἵνεκεν ἐποίησας τὸ ῥῆμα τοῦτο καὶ οὐκ ἐφείσω τοῦ υἱοῦ σου τοῦ ἀγαπητοῦ δι' ἐμέ.
Σκόπει μοι φιλανθρωπίαν Δεσπότου.
Οὐκ ἐφείσω τοῦ υἱοῦ σου τοῦ ἀγαπητοῦ δι' ἐμέ.
Καὶ μὴν ζῶντα αὐτὸν ἐπανάγει.
Μὴ τὸ τέλος ἴδῃς ἀγαπητὲ ἀλλὰ τὴν γνώμην μάθε μεθ' ἧς ἀσυλλογίστως τὰ προσταττόμενα ἐπλήρου.
Ὅσον γὰρ εἰς προαίρεσιν ᾕμαξε τὴν δεξιὰν ὁ πατριάρχης καὶ κατὰ τῆς δέῤῥας τοῦ παιδὸς ἐπαφῆκε τὸ ξίφος καὶ ἀπηρτισμένην ἀπειργάσατο τὴν θυσίαν δι' ὃ καὶ ὁ Δεσπότης ὡς εἰς ἔργον τῆς θυσίας ἐνεχθείσης οὕτω τὸν ἔπαινον τοῦ δικαίου συντίθησι καί φησιν ὅτι Οὐκ ἐφείσω τοῦ υἱοῦ σου τοῦ ἀγαπητοῦ δι' ἐμέ.
Σὺ μὲν οὐκ ἐφείσω διὰ τὸ ἐμὸν πρόσταγμα ἐγὼ δὲ ἐφεισάμην διὰ τὴν σὴν ὑπακοήν.
Ἕνεκεν οὖν τῆς ὑπακοῆς ταύτης ἀμειβόμενός σε Εὐλογήσω σε καὶ πληθύνων πληθυνῶ σε.
Ὅρα εὐλογίας ἐπίτασιν ἀντὶ τοῦ Ἐπὶ πλέον πληθυνῶ τὸ σπέρμα σου.
Οὗτος γὰρ ὁ τῇ γνώμῃ σου σφαγιασθεὶς οὕτως εἰς πλῆθος ἐκτεινόμενον ἕξει τὸ σπέρμα ὡς τοῖς ἄστροις καὶ τῇ ἄμμῳ παρισωθῆναι Καὶ πάντα τὰ ἔθνη ἐνευλογηθῆναι ἐν τῷ σπέρματί σου ἀνθ' ὧν ὑπήκουσας τῆς ἐμῆς φωνῆς.
Ταῦτα δέ σοι φησὶν ἅπαντα ἔσται διὰ τὴν πολλὴν ὑπακοήν.
Ἆρα τῶν μυρίων ἡμῖν ἀγαθῶν πρόξενον γίνεται τὸ ὑπακούειν τῷ Δεσπότῃ καὶ πείθεσθαι αὐτοῦ τοῖς προστάγμασι καὶ ὁμοίως τῷ πατριάρχῃ τούτῳ μὴ περιεργάζεσθαι τὰ παρ' αὐτοῦ ἐπιταττόμενα ἀλλὰ καθάπερ εὐγνώμονας οἰκέτας πληροῦν τὰ διατεταγμένα καὶ τὸν ὑπὲρ τούτων λόγον παραχωρεῖν τῷ Δεσπότῃ Ἐὰν οὖν οὕτω παιδεύσωμεν ἑαυτοὺς δυνησόμεθα καὶ τὴν αὐτὴν ὑπακοὴν τῷ δικαίῳ ἐπιδείξασθαι καὶ τῶν αὐτῶν στεφάνων ἐπιτυχεῖν.
Πῶς δὲ ὑπακούσομεν Ἐὰν τὰς ἐντολὰς αὐτοῦ διὰ τῶν ἔργων πληρώσωμεν.
Οὐ γὰρ οἱ ἀκροαταὶ φησὶ τοῦ νόμου δικαιωθήσονται ἀλλ' οἱ ποιηταί.
Τί γὰρ ὄφελος ἐὰν καθ' ἑκάστην μὲν ἀκούωμεν ἀμελῶμεν δὲ τῆς τούτων ἐργασίας Διὸ παρακαλῶ ἐπὶ τὴν ἐργασίαν αὐτῶν τῶν ἔργων σπεύσωμεν οὐδὲ γὰρ ἄλλως σωθῆναι δυνατόν ἵνα καὶ τὰ ἡμαρτημένα ἀπονιψώμεθα καὶ τῆς παρ' αὐτοῦ τοῦ Δεσπότου φιλανθρωπίας ἀξιωθῶμεν χάριτι καὶ οἰκτιρμοῖς τοῦ Κυρίου ἡμῶν Ἰησοῦ Χριστοῦ μεθ' οὗ τῷ Πατρὶ ἡ δόξα ἅμα τῷ ἁγίῳ καὶ ζωοποιῷ Πνεύματι νῦν καὶ ἀεὶ καὶ εἰς τοὺς αἰῶνας τῶν αἰώνων.
Ἀπεκρίθησαν δὲ οἱ υἱοὶ τοῦ Χὲτ πρὸς Ἀβραὰμ καὶ εἶπαν Βασιλεὺς παρὰ Θεοῦ εἶ σὺ ἐν ἡμῖν ἐν τοῖς ἐκλεκτοῖς μνημείοις ἡμῶν θάψον τὸν νεκρόν σου.
Εἴδετε χθὲς ἀγαπητοὶ τοῦ πατριάρχου τὴν ἀνδρείαν εἴδετε ψυχὴν ἀδάμαντος στεῤῥοτέραν πῶς τὸ ἧκον εἰς αὐτὸν διὰ τὸν περὶ τὸν Θεὸν πόθον ἱερεὺς τοῦ παιδὸς ἐγένετο καὶ τῇ μὲν γνώμῃ ᾕμαξε τὴν δεξιὰν καὶ τὸ ἱερεῖον προσήνεγκε διὰ δὲ τὴν ἄφατον τοῦ Θεοῦ φιλανθρωπίαν σῶον καὶ ὑγιῆ τὸν παῖδα λαβὼν ἐπανῄει καὶ ἀπὸ τῆς προαιρέσεως ἀνεκηρύττετο ὁ πατριάρχης καὶ τὸν στέφανον λαμπρὸν ἀνεδήσατο καὶ τοῦτον τὸν τελευταῖον ἀγῶνα ἠγωνίσατο καὶ διὰ πάντων τὸ φιλόθεον αὐτοῦ τῆς γνώμης ἐπεδείξατο.
Ἴδωμεν καὶ σήμερον τοῦ δικαίου τούτου τὸ φιλόστοργον ὅσην ποιεῖται τοῦ παιδὸς τὴν κηδεμονίαν.
Ἐπειδὴ γὰρ μετὰ τὸ ἀπὸ τῆς θυσίας ταύτης ἐπανελθεῖν τῆς καινῆς καὶ παραδόξου διεδέξατο αὐτὸν τῆς Σάῤῥας τὸ πένθος αἰτήσας παρὰ τῶν υἱῶν Χὲτ κτῆσιν τάφου καὶ πριάμενος τὸν τόπον ἀπέθετο τὸν νεκρὸν καὶ ταύτην πρώτην ἀρχὴν κτήσεως ποιεῖται ὁ πατριάρχης διὰ τὴν τῆς Σάῤῥας τελευτήν.
Δεικνῦσα γὰρ ἡμῖν ἡ θεία Γραφὴ διὰ πάντων τοῦ δικαίου τὴν ἀρετὴν καὶ ὅτι ὡς πάροικος καὶ παρεπίδημος ἅπαντα διῆγε τὸν χρόνον καὶ τοῦτο ἐπεσημήνατο ἵνα μάθωμεν ὅτι ὁ τοσαύτης ἀπολαύων τῆς ἄνωθεν συμμαχίας καὶ οὕτω περιφανὴς γεγονὼς καὶ ἐπὶ τοσοῦτον πλῆθος ἐκταθεὶς οἰκεῖον τόπον οὐκ ἐκτήσατο καθάπερ νῦν πολλοὶ ποιοῦσιν ἀγροὺς καὶ κώμας καὶ πολλήν τινα καὶ ἄφατον περιουσίαν κατακτᾶσθαι σπουδάζοντες.
Εἶχε γὰρ ἀρκοῦντα πλοῦτον τὸν ἀπὸ τῆς γνώμης καὶ οὐδεμίαν περὶ ταῦτα ἐποιεῖτο τὴν σπουδήν.
Ἀκουέτωσαν οἱ ἀθρόον γαὶ ἐν μιᾷ καιροῦ ῥοπῇ τὰ πάντων περιβαλλόμενοι καὶ πανταχοῦ ὡς εἰπεῖν τῆς οἰκείας πλεονεξίας τὴν ἐπιθυμίαν ἐκτείνοντες καὶ μιμείσθωσαν τὸν πατριάρχην τὸν οὐδὲ ὅπου καταθῇ τῆς Σάῤῥας τὸ λείψανον ἐσχηκότα μέχρις ὅτε καὶ ὑπ' αὐτῆς τῆς ἀνάγκης ὠθούμενος ὠνήσατο τὸν ἀγρὸν καὶ τὸ σπήλαιον παρὰ τῶν υἱῶν Χέτ.
Ὅτι γὰρ περίβλεπτος ἦν παρὰ τοῖς τὴν Χαναναίαν οἰκοῦσιν ἄκουε τῶν υἱῶν Χὲτ πρὸς αὐτὸν λεγόντων Βασιλεὺς παρὰ Θεοῦ σὺ εἶ ἐν ἡμῖν ἐν τοῖς ἐκλεκτοῖς μνημείοις ἡμῶν θάψον τὸν νεκρόν σου οὐδεὶς γὰρ ἡμῶν οὐ μὴ κωλύσῃ τὸ μνημεῖον αὐτοῦ ἀπὸ σοῦ.
Ἀλλ' ὅρα τὸν δίκαιον ὅπως κἀκείνους παιδεύει δι' αὐτῶν τῶν ἔργων τὴν οἰκείαν φιλοσοφίαν καὶ οὐ πρότερον ἀνέχεται λαβεῖν τὸ μνημεῖον πρὶν ἂν τὴν δικαίαν καταβάλλῃ τιμήν.
Εἰ γὰρ καὶ ὑμεῖς φησὶν οὕτω περὶ ἐμὲ εὐγνώμονες γεγόνατε ἀλλ' ἐγὼ οὐκ ἀνέξομαι εἰ μὴ πρότερον τὴν δέουσαν τιμὴν καταβάλλοιμι λαβὼν παρ' ὑμῶν τὸ μνημεῖον.
Καὶ δοὺς φησὶ τὸ ἀργύριον ἔλαβε τὸ μνημεῖον καὶ ἔθαψε Σάῤῥαν τὴν γυναῖκα αὐτοῦ ἐν τῷ σπηλαίῳ τοῦ ἀγροῦ τῷ διπλῷ ὅ ἐστιν ἀπέναντι Μαμβρῆ.
Καὶ ὁ οὕτω περιφανὴς καὶ περίβλεπτος καὶ τοσαύτην παῤῥησίαν παρὰ τῷ Θεῷ ἔχων καὶ παρὰ πάντων ὡς εἰπεῖν τῶν αὐτόθι τοσαύτης ἀπολαύων θεραπείας ὡς καὶ τοὺς υἱοὺς Χὲτ βασιλέα αὐτὸν ὀνομάζειν οὐδὲ βῆμα ποδὸς ἐκέκτητο.
Διὰ τοῦτο καὶ ὁ μακάριος Παῦλος ἀνακηρύττων τοῦ δικαίου τούτου τὴν ἀρετὴν γράφων ἔλεγε Πίστει παρῴκησεν Ἀβραὰμ εἰς τὴν γῆν τῆς ἐπαγγελίας ὡς ἀλλοτρίαν ἐν σκηναῖς κατοικήσας μετὰ Ἰσαὰκ καὶ Ἰακὼβ τῶν συγκληρονόμων τῆς ἐπαγγελίας τῆς αὐτῆς.
Εἶτα διδάσκων ἡμᾶς πῶς πίστει παρῴκησεν ἐπήγαγεν Ἐξεδέχετο γὰρ τὴν τοὺς θεμελίους ἔχουσαν πόλιν ἧς τεχνίτης καὶ δημιουργὸς ὁ Θεός.
Τῇ ἐλπίδι φησὶ τῶν μελλόντων ὑπερεώρα τῶν παρόντων καὶ τῇ προσδοκίᾳ τῶν μειζόνων ἔλαττον ἐφρόντιζε τούτων τῶν ἐν τῷ παρόντι βίῳ καὶ ταῦτα πρὸ τοῦ νόμου καὶ πρὸ τῆς χάριτος.
Ποίαν οὖν ἕξομεν ἡμεῖς ἀπολογίαν εἰπέ μοι οἱ μετὰ τοσαύτας ἐπαγγελίας καὶ τὰς ὑποσχέσεις τῶν ἀποῤῥήτων ἀγαθῶν πρὸς τὰ παρόντα ἐπτοημένοι καὶ ὠνούμενοι ἀγροὺς καὶ πανταχοῦ φαιδρύνεσθαι σπουδάζοντες καὶ ἀπὸ πλεονεξίας καὶ ἁρπαγῆς ταῦτα ἅπαντα συλλέγοντες καὶ ὅπερ ὁ μακάριος προφήτης θρηνῶν ἔλεγε τοῦτο διὰ τῶν ἔργων πληροῦντες Οὐαὶ οἱ συνάπτοντες οἰκίαν πρὸς οἰκίαν καὶ ἀγρὸν πρὸς ἀγρὸν ἐγγίζοντες ἵνα τοῦ πλησίον ἀφέλωνταί τι Ἢ οὐχὶ ταῦτα καθ' ἑκάστην ἡμέραν ὁρῶμεν γινόμενα καὶ χήρας μὲν ἁρπαζομένας ὀρφανοὺς δὲ ἀποδυομένους καὶ τοὺς ἀσθενεῖς ὑπὸ τῶν δυνατωτέρων πιεζομένους Ἀλλ' οὐχ οὕτως ὁ δίκαιος οὗτος ἀλλὰ καὶ μνημεῖον ὠνήσασθαι βουληθεὶς ἐπειδὴ εἶδεν ἑτοίμους διαδοῦναι βουλομένους τοὺς αἰτηθέντας οὐ πρότερον ἠνέσχετο πρὶν ἢ τὴν δικαίαν κατέβαλε τιμήν.
Ἅπερ ἐννοοῦντες ἀγαπητοὶ μιμησώμεθα οἱ ἐν τῇ χάριτι τὸν πρὸ τοῦ νόμου καὶ μὴ περὶ τὴν τῶν πλειόνων ἐπιθυμίαν ἐκκαιόμενοι μεῖζον ἑαυτοῖς καὶ σφοδρότερον ἐπισωρεύωμεν τὸ πῦρ τὸ ἄσβεστον τὴν φλόγα τὴν ἀφόρητον.
Ἀκουσόμεθα γὰρ εἰ ἐπιμένοιμεν ταῖς τοιαύταις ἁρπαγαῖς καὶ πλεονεξίαις τὰ πρὸς τὸν πλούσιον ἐκεῖνον εἰρημένα Ἄφρον ταύτῃ τῇ νυκτὶ τὴν ψυχήν σου ἐπαιτοῦσιν ἀπὸ σοῦ ἃ δὲ ἡτοίμασας τίνι ἔσται Τίνος γὰρ ἕνεκεν ἀγαπητὲ τοσαῦτα συλλέγειν σπουδάζεις ἅπερ μετ' οὐ πολὺ μέλλων ἐντεῦθεν ἀφαρπάζεσθαι καταλείψεις ἐνταῦθα οὐ μόνον οὐδὲν ἀπ' αὐτῶν καρπώσασθαι δυνηθεὶς ἀλλὰ καὶ τὸ φορτίον τῶν ἁμαρτημάτων ἐπὶ τῶν οἰκείων ὤμων ἐπιφερόμενος καὶ ἄπρακτα λοιπὸν μεταγινώσκων Καὶ τὰ μὲν παρὰ σοῦ μετὰ πλεονεξίας συλλεγέντα πολλάκις καὶ εἰς τὰς τῶν ἐχθρῶν χεῖρας ἐλεύσεται αὐτὸς δὲ τὴν ἐπὶ τούτοις δίκην ἀπαιτηθήσῃ.
Ποίας οὖν οὐκ ἂν εἴη τοῦτο παραφροσύνης τὸ ἑτέροις πονεῖσθαι καὶ αὐτὸς τὴν ἐπὶ τούτοις δίκην διδόναι βʹ.
Ἀλλ' εἰ καὶ πρότερον οὕτω τὰ καθ' ἑαυτοὺς ῥᾳθύμως διεθήκαμεν νῦν γοῦν τὸ δέον βουλευσώμεθα καὶ μὴ ἁπλῶς περιβάλλεσθαι σπουδάζωμεν πολλὴν τὴν περιουσίαν ἀλλὰ πολλὴν τοῦ δικαίου ποιώμεθα πρόνοιαν Οὐδὲ γὰρ μέχρι τοῦ παρόντος στήσεται τὰ ἡμέτερα οὐδὲ ἐπὶ τῆς ξένης διὰ παντὸς ἐσόμεθα ἀλλὰ μετ' οὐ πολὺ εἰς τὴν οἰκείαν ἐπανήξομεν πατρίδα.
Πάντα οὖν ποιῶμεν ὥστε μὴ ἐκεῖ ἐν ἐνδείᾳ ἡμᾶς γενέσθαι.
Τί γὰρ ὄφελος ἐν ξένῃ μὲν πολὺν τὸν πλοῦτον καταλιπεῖν ἐν δὲ τῇ οἰκείᾳ πατρίδι μηδὲ τῶν ἀναγκαίων τὴν χρείαν ἔχειν Σπεύσωμεν οὖν παρακαλῶ ὡς ἔτι καιρὸς καὶ τὰ ἐπὶ τῆς ξένης ἐκεῖ μεταθῶμεν.
Εἰ γὰρ καὶ πολὺ τὸ διάστημα ἀλλὰ σφόδρα εὔκολος ἡ μετακομιδή.
Καὶ γὰρ οἱ μετακομίζοντες ἕτοιμοι καὶ μετὰ ἀσφαλείας ἐκεῖσε βαδίζοντες καὶ ἐν ἀσύλῳ θησαυρῷ ἀποτιθέμενοι ἅπερ ἂν δι' αὐτῶν προαποστεῖλαι δυνηθῶμεν.
Αἱ γὰρ τῶν πενήτων χεῖρες εἰς ταμιεῖα τῶν οὐρανῶν ἀποτίθενται τὰ παρ' ἡμῶν διδόμενα.
Ὅταν οὖν καὶ ἡ εὐκολία ᾖ τοσαύτη καὶ ἀσφάλεια τίνος ἕνεκεν ἀναδυόμεθα οὐχὶ δὲ μετὰ πάσης σπουδῆς τοῦτο διαπραττόμεθα ἵνα ἐκεῖ ταῦτα εὕρωμεν ἔνθα μάλιστα αὐτῶν χρῄζομεν Διὰ τοῦτο καὶ ὁ πατριάρχης οὗτος ὡς ἀλλοτρίαν κατῴκει τὴν Χαναναίαν ἐπειδὴ ἐκείνην Ἐδέχετο τὴν πόλιν ἧς τεχνίτης καὶ δημιουργὸς ὁ Θεός.
Ἐὰν τοίνυν βουληθῶμεν τὸν δίκαιον τοῦτον μιμήσασθαι καὶ ἡμεῖς εἰς ἐκείνην καταντήσομεν ἂν καὶ εἰς τοὺς κόλπους τοῦ πατριάρχου φθάσομεν.
Ἡ γὰρ κοινωνία τῶν πράξεων καὶ τῆς ἀπολαύσεως τὴν κοινωνίαν ἡμῖν χαρίζεται.
Ἀλλ' εἰ δοκεῖ ἐπανέλθωμεν λοιπὸν ἐπὶ τὴν ἀκολουθίαν τοῦ λόγου καὶ ἴδωμεν μετὰ τὸν τῆς Σάῤῥας θάνατον ὅσην ὁ δίκαιος ποιεῖται φροντίδα τοῦ παιδὸς τοῦ Ἰσαὰκ λέγω.
Ἀκούσωμεν τοίνυν τῆς θείας Γραφῆς διηγουμένης ἡμῖν.
Καὶ Ἀβραὰμ φησὶν ἦν πρεσβύτερος προβεβηκὼς ἡμερῶν.
Καὶ Κύριος ηὐλόγησε τὸν Ἀβραὰμ κατὰ πάντα.
Τίνος ἕνεκεν τοῦτο ἡμῖν ἐπεσημήνατο Ἐπειδὴ μέλλει φροντίδα ποιεῖσθαι τοῦ Ἰσαὰκ καὶ σπουδὴν ὥστε νύμφην αὐτῷ ἀγαγέσθαι διὰ τοῦτο ἐσήμανεν ἡμῖν τὴν ἡλικίαν τοῦ πατριάρχου.
Ἡνίκα γὰρ φησὶ πρὸς ἔσχατον γῆρας ἤλασε βουλόμενος τὸν Ἰσαὰκ τῆς τῶν Χαναναίων συγγενείας ἀπαλλάξαι ἵνα μὴ ἐκεῖθεν ἀγάγηται γυναῖκα καλέσας φησὶ τῶν οἰκετῶν τὸν εὐνούστερον ἐντέλλεται αὐτῷ περὶ τούτου καί φησι Θὲς τὴν χεῖρά σου ὑπὸ τὸν μηρόν μου.
Τῇ μὲν Ἑλλάδι γλώττῃ οὕτω γέγραπται Ὑπὸ τὸν μηρόν μου ἐν δὲ τῇ Ἑβραΐδι φασὶν Ὑπὸ τὴν ὀσφύν.
Καὶ τίνος ἕνεκεν οὕτω φησίν Ἰδίωμα τοῦτο τῶν παλαιῶν ἀνδρῶν ἦν.
Ἄλλως δὲ καὶ ἐπειδὴ ἐντεῦθεν ἡ ἀρχὴ τῆς Ἰσαὰκ γεννήσεως γέγονε.
Καὶ ἵνα μάθῃς ὅτι συνηθείας τινὸς ἦν τὸ γινόμενον ὅρα αὐτὸν ἐπιτάττοντα τὴν μὲν χεῖρα αὐτόθι ἐπιθεῖναι εὐθέως δὲ ἐπάγοντα Καὶ ἐξορκιῶ σε Κύριον τὸν Θεὸν τοῦ οὐρανοῦ καὶ τὸν Θεὸν τῆς γῆς.
Ὅρα πῶς καὶ τὸν οἰκέτην διδάσκει εἰδέναι τὸν τῶν ἁπάντων δημιουργόν.
Εἰπὼν γὰρ Θεὸν οὐρανοῦ καὶ Θεὸν γῆς ἅπασαν τὴν κτίσιν συμπεριέλαβε.
Καὶ τίς ὁ ὅρκος Ἵνα μὴ λάβῃς γυναῖκα τῷ υἱῷ μου Ἰσαὰκ ἀπὸ τῶν θυγατέρων Χαναναίων μεθ' ὧν ἐγὼ κατοικῶ ἐν αὐτοῖς ἀλλ' εἰς τὴν γῆν μου οὗ ἐγεννήθην πορεύσῃ καὶ εἰς τὴν φυλήν μου καὶ λήψῃ γυναῖκα τῷ υἱῷ μου Ἰσαὰκ ἐκεῖθεν.
Εἶδες τὴν ἐντολὴν τοῦ πατριάρχου τὴν πρὸς τὸν οἰκέτην γενομένην Μὴ ἁπλῶς γὰρ παραδράμῃς τὰ εἰρημένα ἀλλ' ἐννόησον τὸν σκοπὸν τοῦ δικαίου καὶ λόγισαι ὅπως τὸ παλαιὸν ἐποιοῦντο σπουδὴν οὐ χρημάτων ἐπιζητοῦντες περιουσίαν οὐ πολὺν πλοῦτον καὶ ἀνδράποδα καὶ πλέθρα γῆς τόσα καὶ τόσα οὐ τοῦ ἔξωθεν κάλλους τὴν εὐμορφίαν ἀλλὰ τῆς ψυχῆς τὸ κάλλος ἐπεζήτουν καὶ τρόπων εὐγένειαν.
Ἐπειδὴ γὰρ εἶδε τῶν ἐν τῇ Χαναναίᾳ οἰκούντων τὴν πονηρίαν εἰδὼς ὅσον ἐστὶν ἀγαθὸν ὁμότροπον ἔχειν σύζυγον διατάττεται τῷ παιδὶ καὶ ὅρκον προστίθησιν ὥστε ἐκ τῆς συγγενείας αὐτοῦ ἀγαγέσθαι τῷ Ἰσαὰκ γυναῖκα καὶ οὔτε τὸ διάστημα τῶν τόπων οὔτε αἱ ἄλλαι δυσκολίαι ὀκνηρότερον αὐτὸν περὶ τοῦτο πεποιήκασιν ἀλλ' εἰδὼς τοῦ πράγματος τὸ ἀναγκαῖον πᾶσαν ποιεῖται τὴν σπουδὴν καὶ ἀποστέλλει τὸν οἰκέτην.
Ἀλλ' ὁ μὲν πατριάρχης ἐπιμελούμενος τῆς κατὰ ψυχὴν ἀρετῆς καὶ φεύγων τῶν ἐγχωρίων τὴν πονηρίαν τοῦτο ποιεῖ οἱ δὲ νῦν ἅπαντες οὐκ ἄν ποτε ἀνάσχοιντο τοιοῦτόν τι ἐννοῆσαι ἀλλὰ κἂν μυρίων ᾖ κακῶν ἀνάμεστος ἓν μόνον ἐπιζητοῦσι τῶν χρημάτων τὴν περιουσίαν καὶ πάντα τὰ ἄλλα δεύτερα αὐτοῖς νενόμισται οὐκ εἰδότες ὅτι γνώμης διεφθαρμένης οὔσης κἂν ἄφατος ἐπιῤῥέῃ πλοῦτος θᾶττόν τις εἰς ἐσχάτην πενίαν ἥξει καὶ οὐδὲν ὄφελος ἔσται τῆς περιουσίας οὐκ οὔσης τῆς οἰκονομεῖν ταῦτα δυναμένης δεόντως ψυχῆς.
Ἀλλ' ὁ μὲν πατριάρχης ἀρκοῦσαν τῷ παιδὶ τὴν ἐντολὴν ἐποιήσατο καὶ ὅρκοις αὐτὸν συνέδησεν.
Ἴδωμεν δὲ λοιπὸν τὴν εὐγνωμοσύνην τοῦ οἰκέτου ὅπως ἐζήλου τοῦ δεσπότου τὸ φιλόθεον.
Ἐπειδὴ γὰρ εἶδε μετὰ πολλῆς σφοδρότητος ἐντελλόμενον τὸν δίκαιον φησὶ πρὸς αὐτόν Ἐὰν μὴ βούληται ἡ γυνὴ πορευθῆναι μετ' ἐμοῦ βούλει τὸν υἱόν σου ἀποστρέψω εἰς τὴν γῆν ὅθεν ἐξῆλθες ἐκεῖθεν Ἵνα μὴ φησὶ δυσκολίας τινὸς παρεμπεσούσης ἐκβαίνειν δόξω τὰς ἐντολὰς τὰς σὰς διὰ τοῦτο πυνθάνομαι τί δέοι με παραφυλάξασθαι καὶ εἰ ἀρεστόν σοι τὸν Ἰσαὰκ ἐκεῖ ἀπελθεῖν ὥστε λαβόντα τὴν γαμετὴν οὕτως ἐπανελθεῖν εἰ μὴ ἀνάσχοιτο καθάπερ ἐνετείλω μετ' ἐμοῦ παραγενέσθαι Τί οὖν ὁ δίκαιος Ἀπαγορεύει τοῦτο αὐτῷ καί φησι Πρόσεχε σεαυτῷ μὴ ἀποστρέψῃς τὸν υἱόν μου ἐκεῖ.
Οὐ χρεία σοι γενήσεται τούτου φησίν.
Ὁ γὰρ τὴν ἐπαγγελίαν πρός με ποιησάμενος καὶ ἐπὶ τοσοῦτον αὐξηθῆναι τὸ σπέρμα αὐτοῦ ὑποσχόμενος αὐτός σοι καὶ τοῦτο εὐοδώσει.
Μὴ τοίνυν ἀποστρέψῃς τὸν υἱόν μου ἐκεῖ.
Κύριος ὁ Θεὸς τοῦ οὐρανοῦ καὶ ὁ Θεὸς τῆς γῆς.
Ὅρα πῶς καὶ ἀνωτέρω ὁρκῶν τὸν παῖδα τὸν δημιουργὸν τῶν ὅλων αὐτὸν ἐκπαιδεύει καὶ νῦν μέλλων ἐπεύχεσθαι τὰ αὐτὰ ῥήματά φησι διὰ πάντων παιδεύων τὸν οἰκέτην ἐπ' ἐκεῖνον τὴν πεποίθησιν ἔχοντα οὕτω τῆς ὁδοιπορίας ἅψασθαι καὶ θαῤῥεῖν καὶ ὑπὲρ τοῦ τέλους.
Διδάσκει γὰρ αὐτὸν ὅσης ἐξ ἀρχῆς καὶ ἐκ προοιμίων ἀπήλαυσε τῆς παρὰ τοῦ τῶν ὅλων Θεοῦ εὐνοίας καὶ ὅτι αὐτὸς οὗτος ὁ καὶ ἐκ τῆς οἰκείας πατρίδος ἀναστήσας καὶ μέχρι νῦν τὰ κατ' αὐτὸν οὕτως οἰκονομήσας καὶ ἐν αὐτῷ τῷ γήρᾳ τοῦ Ἰσαὰκ τὸν τόκον χαρισάμενος αὐτὸς καὶ τὰ προκείμενα αὐτῷ κατευοδώσει.
Κύριος ὁ Θεὸς φησὶ τοῦ οὐρανοῦ καὶ τῆς γῆς ὃς ἔλαβέ με ἐκ τοῦ οἴκου τοῦ πατρός μου καὶ ἐκ τῆς γῆς ἧς ἐγεννήθην αὐτὸς οὗτος ὃς ἐλάλησέ μοι λέγων Σοὶ δώσω τὴν γῆν ταύτην καὶ τῷ σπέρματί σου οὗτος ὁ τοσαύτην περὶ ἐμὲ τὴν κηδεμονίαν ἐπιδειξάμενος αὐτὸς ἀποστελεῖ τὸν ἄγγελον αὐτοῦ ἔμπροσθέν σου καὶ λήψῃ γυναῖκα τῷ υἱῷ μου ἐκεῖθεν.
Θαῤῥῶν φησὶν ἄπιθι πέπεισμαι γὰρ ὅτι ὁ τοσαύτην περὶ ἐμὲ τὴν εὐεργεσίαν ἐπιδειξάμενος καὶ ταύτην προσθήσει ταῖς προλαβούσαις καὶ ἀποστελεῖ τὸν ἄγγελον αὐτοῦ ἔμπροσθέν σου.
Αὐτός σοι προοδοποιήσει ἅπαντα αὐτός σοι καὶ τὴν γυναῖκα γνώριμον ποιήσει καὶ λαβὼν αὐτὴν ἥξεις.
Ἐὰν δὲ γένηται ὃ μὴ γένοιτο καὶ ἀντιτείνῃ ἡ γυνὴ τοῦ μὴ πορευθῆναι ἀλλότριος ἔσῃ ἀπὸ τῆς ἀρᾶς τοῦ ὅρκου.
Τὸν μέντοι υἱόν μου μὴ ἀποστρέψῃς ἐκεῖ.
Οὐκ ἀμφιβάλλω γὰρ ὅτι κατευοδώσει σε Κύριος.
Καὶ δεικνὺς ὅπως ἐπεποίθει τῇ τοῦ Θεοῦ δυνάμει ἀπαγορεύει τῷ παιδὶ τὸν Ἰσαὰκ ἐκεῖσε ἀπαγαγεῖν.
Εἶτα ἐπειδὴ μετὰ ἀκριβείας διετείλατο τῷ παιδὶ καὶ ἀπήλλαξεν αὐτὸν τῆς φροντίδος  Θεὶς φησὶ τὴν χεῖρα αὐτοῦ ὑπὸ τὸν μηρὸν ὤμοσεν αὐτῷ περὶ τοῦ ῥήματος τούτου ὥστε μὴ τὸν Ἰσαὰκ ἐκεῖσε ἀπαγαγεῖν.
Εἶδες πῶς ἐκ προοιμίων ἔδειξεν ὁ οἰκέτης τὴν εὔνοιαν τὴν περὶ τὸν δεσπότην Ὅρα λοιπὸν αὐτὸν ἐκ τῆς τοῦ πατριάρχου διδασκαλίας βελτίω γινόμενον καὶ μιμούμενον τοῦ δικαίου τὸ φιλόθεον.
Λαβὼν γὰρ φησὶν ὁ παῖς δέκα καμήλους καὶ ἀπὸ πάντων τῶν ἀγαθῶν τοῦ κυρίου αὐτοῦ ἀναστὰς ἐπορεύθη εἰς τὴν Μεσοποταμίαν εἰς τὴν πόλιν Ναχὼρ καὶ ἐκοίμισε τὰς καμήλους ἔξω τῆς πόλεως παρὰ τὸ φρέαρ τοῦ ὕδατος τὸ πρὸς ὀψὲ ἡνίκα ἐκπορεύονται αἱ ὑδρευόμεναι.
Καὶ εἶπε Κύριε ὁ Θεὸς τοῦ κυρίου μου Ἀβραάμ.
Ὅρα τοῦ οἰκέτου τὴν εὐγνωμοσύνην.
Τὸν τῆς οἰκουμένης Δεσπότην ἀπὸ τοῦ πατριάρχου ὀνομάζει Κύριε γὰρ ὁ Θεὸς φησὶ τοῦ κυρίου μου Ἀβραὰμ ὁ τοσαύτας περὶ αὐτὸν εὐεργεσίας ἐπιδειξάμενος.
Καὶ τί θαυμάζεις εἰ ὁ οἰκέτης αὐτὸν οὕτω καλεῖ Θεὸν Ἀβραάμ Αὐτὸς ὁ τῶν ὅλων Θεὸς δεικνὺς ὅπως τῶν δικαίων τὴν ἀρετὴν περὶ πολλοῦ ποιεῖται φησίν Ἐγώ εἰμι ὁ Θεὸς Ἰακὼβ καὶ ὁ Θεὸς Ἰσαὰκ καὶ ὁ Θεὸς Ἀβραάμ.
Κύριε φησὶν ὁ Θεὸς τοῦ κυρίου μου Ἀβραὰμ εὐόδωσον ἐναντίον μου σήμερον καὶ ποίησον ἔλεος μετὰ τοῦ κυρίου μου Ἀβραάμ ὡς εἰ ἔλεγεν Εἰς ἔργον ἐλθεῖν ποίησον τὰ δόξαντα αὐτῷ καὶ κατὰ γνώμην τὴν αὐτοῦ πάντα εὐόδωσον.
Ποίησον ἔλεος μετὰ τοῦ κυρίου μου Ἀβραάμ.
Τί ἐστι Ποίησον ἔλεος Τὴν ἐπιθυμίαν αὐτοῦ πλήρωσον.
Εἶτά φησιν Ἰδοὺ ἐγὼ ἕστηκα ἐπὶ τῆς πηγῆς τοῦ ὕδατος αἱ δὲ θυγατέρες τῶν οἰκούντων τὴν πόλιν ἐκπορεύονται ἀντλῆσαι ὕδωρ.
Καὶ ἔσται ἡ παρθένος ᾗ ἂν ἐγὼ εἴπω Ἐπίκλινον τὴν ὑδρίαν σου ἵνα πίω καὶ εἴπῃ μοι Πίε καὶ τὰς καμήλους σου ποτιῶ ἕως ἂν παύσωνται πᾶσαι πίνουσαι ταύτην ἡτοίμασας τῷ παιδί σου Ἰσαὰκ καὶ ἐν τούτῳ γνώσομαι ὅτι ἐποίησας ἔλεος τῷ κυρίῳ μου Ἀβραάμ.
Ὅρα τοῦ οἰκέτου τὴν σύνεσιν.
Ἐπειδὴ γὰρ ᾔδει τοῦ πατριάρχου τὸ φιλόξενον καὶ ὅτι τὴν κόρην τὴν ἐκεῖ μέλλουσαν ἀπάγεσθαι ὁμότροπον εἶναι προσήκει τῷ δικαίῳ οὐδὲν ἕτερον τεκμήριον ἐπιζητεῖ ἀλλ' ἀπὸ τῆς γνώμης τὴν φιλοξενίαν χαρακτηρίσαι βούλεται τῆς κόρης καί φησιν Ἐὰν ἐμοῦ αἰτήσαντος παρ' αὐτῆς τὸ ὕδωρ ἐπικλίνῃ μοι τὴν ὑδρίαν καὶ μὴ μόνον τὸ αἰτηθὲν ποιήσῃ ἀλλὰ καὶ τὴν δαψίλειαν τῆς οἰκείας γνώμης ἐπιδείξηται καὶ εἴπῃ Καὶ ταῖς καμήλοις σου ἐφυδρεύσομαι ἀρκοῦσαν ἀπόδειξιν παρέσχε διὰ τῆς τοῦ ὕδατος παροχῆς τῆς τῶν τρόπων ἐπιεικείας.
Ἐννόησον γάρ μοι ἀγαπητὲ ὅσον ἦν κόρην ἁπαλὴν ὑδρευομένην οὐ μόνον μὴ ἀνανεῦσαι πρὸς τὴν αἴτησιν ἀλλὰ καὶ καθεῖναι τὴν ὑδρίαν ἀπὸ τῶν ὤμων καὶ παρασχεῖν ἐμφορηθῆναι τῷ αἰτοῦντι καὶ ταῦτα ξένῳ ὄντι καὶ οὐδαμόθεν γνωρίμῳ καὶ οὐ μόνον τούτῳ ἀλλὰ καὶ ταῖς καμήλοις ἁπάσαις ὑδρεύσασθαι καὶ δεῖξαι διὰ τῶν γινομένων τῆς ἐν τῇ ψυχῇ εὐγενείας τὰ τεκμήρια.
Ἢ οὐκ ἴστε ὅτι πολλοὶ καὶ ἄνδρες ὄντες ἀνανεύουσι πολλάκις πρὸς τὰς τοιαύτας αἰτήσεις Καὶ τί λέγω πρὸς ὕδατος παροχήν Ἐνίοτε δᾷδας κατέχοντες καὶ ὑπὸ τῶν παριόντων παρακαλούμενοι ὥστε παρασχεῖν βραχὺ ἀναμεῖναι ἵνα λύχνον ἀνάψωσιν οὐδὲ τοῦτο ποιῆσαι ἀνέχονται καὶ ταῦτα τοῦ πυρὸς οὐδεμίαν ἐλάττωσιν ὑπομένοντος κἂν μυρίοι ὦσιν οἱ μέλλοντες ἅπτειν.
Ἐνταῦθα δὲ καὶ γυνὴ καὶ κόρη καὶ ὑδρίαν ἐπὶ τῶν ὤμων φέρουσα οὐ μόνον οὐκ ἐδυσχέρανε πρὸς τὴν αἴτησιν ἀλλὰ καὶ ἐπιδαψιλεύεται τῇ αἰτήσει καὶ τὸ ποτὸν παρέχει καὶ ἐξ οἰκείας γνώμης καὶ ταῖς καμήλοις ὑδρεύσασθαι ἐπείγεται.
Ὁ γὰρ φιλάνθρωπος Θεὸς ἐπινεύσας ταῖς τοῦ πατριάρχου προσευχαῖς τὸν ἄγγελον αὐτοῦ προπέμψας ἅπαντα ταῦτα ᾠκονόμησε γενέσθαι καὶ καθάπερ ᾔτησεν ὁ παῖς οὕτως ἅπαντα εἰς ἔργον ἐξῆλθεν.
Εἶτα ἐπειδὴ εἶδε διὰ τῶν ἔργων τὴν ἐνέργειαν τῶν εὐχῶν τοῦ πατριάρχου καὶ ἐπέτυχε καθάπερ ἐπεθύμει τῆς κόρης καὶ εἶδεν αὐτῆς τὴν ὑπερβάλλουσαν φιλοξενίαν.
Ἔσπευσε γὰρ φησὶ καὶ ἐξεκένωσε τὴν ὑδρίαν εἰς τὸ ποτιστήριον καὶ ἔδραμεν ἐπὶ τὸ φρέαρ ἀντλῆσαι καὶ ὑδρεύσατο πάσαις ταῖς καμήλοις.
Ὅρα τὴν προθυμίαν ἐπιτεταμένην.
Τὸ γὰρ Ἔσπευσε καὶ ἐξεκένωσε τὴν ὑδρίαν καὶ ἔδραμεν ἐπὶ τὸ φρέαρ δείκνυσι τῆς κόρης τὴν ἄφατον προθυμίαν ὅτι οὔτε ὡς ξένη ἀπέφυγεν οὔτε προφάσει τῆς σωφροσύνης ἀνένευσε πρὸς τὴν αἴτησιν ἀλλὰ μετὰ πολλῆς ἐπιεικείας φησὶ Πίε κύριε.
Ἐννόησόν μοι ἐν ἡλικίᾳ τοιαύτῃ πόση καὶ σωφροσύνης ἀκρίβεια καὶ ταπεινοφροσύνης ὑπερβολὴ καὶ φιλοξενίας ἐπίτασις.
Πόσου πλούτου γοῦν οὐκ ἂν εἴη ταῦτα τιμιώτερα πόσων θησαυρῶν ταῦτα οὐκ ἂν προτιμότερά τις ἡγήσαιτο Τοῦτο ἡ μεγίστη προὶξ τοῦτο τὰ μυρία ἀγαθὰ ὁ θησαυρὸς ὁ μηδέποτε δαπανώμενος.
Ὁρῶν τοίνυν λοιπὸν ὁ εὐγνώμων οἰκέτης ἐναργῆ τοῦ Θεοῦ τὴν πρόνοιαν Κατεμάνθανεν αὐτὴν φησὶ καὶ παρεσιώπα τοῦ γνῶναι εἰ εὐώδωσε Κύριος τὴν ὁδὸν αὐτοῦ ἢ οὔ.
Τί ἐστι Κατεμάνθανεν αὐτήν Αὐτὰ τὰ ῥήματα τῆς κόρης κατενόει τὸ βλέμμα τὴν βάδισιν τὸ σχῆμα τὰ ἄλλα ἅπαντα καὶ ἀνέμενεν ἰδεῖν Εἰ εὐώδωσε Κύριος τὴν ὁδὸν αὐτοῦ ἢ οὔ.
Τὰ μὲν γὰρ ἤδη γεγενημένα φησὶ πολλὴν δείκνυσι τῆς κόρης καὶ ὑπερβάλλουσαν τὴν ἀρετήν.
Δι' ὃ καὶ ἀμειβόμενος αὐτὴν τῆς ὑπακοῆς καὶ τῆς τοῦ ὕδατος παροχῆς περιτίθησιν αὐτῇ φησὶν ἐνώτια χρυσᾶ καὶ δύο ψέλλια καὶ περιειργάζετο μετὰ ἀκριβείας τὰ κατ' αὐτὴν καὶ ἠρώτα Τίνος θυγάτηρ εἶ καὶ Εἰ ἔστι παρὰ τῷ πατρί σου τόπος ἡμῖν καταλῦσαι Σκόπει καὶ ἐνταῦθα τῆς κόρης τὴν ἀπόκρισιν.
Καθάπερ γὰρ ἐπὶ τοῦ ὕδατος οὐ μόνον τὸ αἰτηθὲν παρέσχεν ἀλλὰ μετὰ τὸ πιεῖν αὐτὸν καὶ ταῖς καμήλοις ὑδρεύσατο οὕτω καὶ ἐνταῦθα πυθομένου τοῦ παιδὸς εἰ ἔστι μόνον τόπος καὶ τίνος ἦν θυγάτηρ φησὶν ἡ κόρη Θυγάτηρ εἰμὶ Βαθουὴλ τοῦ Μελχᾶς ὃν ἔτεκεν αὐτῷ Ναχώρ.
Λέγει καὶ τὸν πατέρα καὶ τὸν πάππον ἵνα γνωρίσας ἐκεῖνος προθυμότερος γένηται.
Ὅρα εὐγνωμοσύνην τῆς παιδός.
Περὶ τοῦ πατρὸς ἐρωτηθεῖσα οὐ μόνον τοῦτο καταμηνύει ἀλλὰ καὶ τοῦ πατρὸς τὸν πατέρα.
Καὶ πυθομένου εἰ ἔστι τόπος μόνον καταλῦσαι φησίν Οὐ μόνον τόπος ἀλλὰ καὶ ἄχυρα καὶ χορτάσματα πολλὰ παρ' ἡμῖν.
Ταῦτα ἀκούσας ὁ οἰκέτης καὶ θαυμάσας τὴν παῖδα τῆς δαψιλοῦς φιλοξενίας καὶ μαθὼν ὡς οὐ πρὸς ἀγνῶτάς τινας παραγέγονεν ἀλλ' εἰς τὴν οἰκίαν τοῦ Ναχὼρ ὃς ἀδελφὸς ἦν τοῦ πατριάρχου Εὐδοκήσας φησὶν ὁ ἄνθρωπος προσεκύνησε τῷ Κυρίῳ.
Ἡσθεὶς ἐπὶ τοῖς γνωσθεῖσιν ἐπὶ τοῖς εἰρημένοις παρὰ τῆς παιδὸς Προσεκύνησε τῷ Κυρίῳ τὴν εὐχαριστίαν ἀνήνεγκε τῷ Δεσπότῃ τῷ διὰ τὴν πρὸς τὸν πατέρα εὔνοιαν τοσαύτην καὶ περὶ αὐτὸν ἐπιδειξαμένῳ τὴν κηδεμονίαν καὶ οὕτω πάντα μετ' εὐκολίας αὐτῷ κατευοδώσαντι καί φησιν Εὐλογητὸς Κύριος ὁ Θεὸς τοῦ κυρίου μου Ἀβραὰμ ὃς οὐκ ἐγκατέλιπε τὴν δικαιοσύνην καὶ τὴν ἀλήθειαν αὐτοῦ ἀπὸ τοῦ κυρίου μου.
Ἐπειδὴ εἶδε τῆς παιδὸς τὴν εὐγνωμοσύνην καὶ ἔμαθεν ἅπαντα σαφῶς παρ' αὐτῆς λοιπὸν καὶ αὐτὸς γνωρίζει τῇ κόρῃ ὅστις ἐστὶ καὶ διὰ τῆς εὐχαριστίας τῆς εἰς τὸν Θεὸν κατάδηλον αὐτῇ ποιεῖ ὅτι οὐκ ἐξ ἀλλοτρίας οἰκίας παραγέγονεν ἀλλὰ καὶ ἀδελφὸς τοῦ Ναχώρ ἐστιν ὁ τοῦτον διαπεμψάμενος.
Ταῦτα πυθομένη Ἡ παῖς μετὰ πολλῆς τῆς περιχαρείας δραμοῦσα φησίν.
Ὅρα πῶς δι' ἑκάστου τῶν παρ' αὐτῆς γινομένων δείκνυσι τὸ πρόθυμον τὸ περὶ τὴν φιλοξενίαν διὰ τοῦ δρόμου διὰ τῶν ῥημάτων διὰ τῆς ἐπιεικείας.
Ἔδραμε γὰρ φησὶ καὶ ἀπήγγειλεν εἰς τὸν οἶκον τῆς μητρὸς αὐτῆς κατὰ τὰ ῥήματα ταῦτα.
Πάντα ἅπερ ἤκουσε παρὰ τοῦ παιδὸς ἐγνώρισε τοῖς γονεῦσι.
Καὶ ἔδραμε φησὶ Λάβαν πρὸς τὸν ἄνθρωπον ἔξω ἐπὶ τὴν πηγήν.
Ὅρα καὶ τοῦτον διὰ τοῦ δρόμου δεικνύντα τὸν πόθον.
Καὶ ἰδὼν τὸν ἄνθρωπον ἑστῶτα ἐπὶ τῆς πηγῆς μετὰ τῶν καμήλων Εἶπεν αὐτῷ Δεῦρο εἴσελθε εὐλογητὸς Κύριος ἵνα τί ἕστηκας ἔξω Ἐγὼ δὲ ἡτοίμασα τὴν οἰκίαν καὶ τόπον ταῖς καμήλοις.
Ὅρα καὶ τοῦτον εὐλογοῦντα τὸν Κύριον ἐπὶ τῇ παρουσίᾳ τοῦ ξένου καὶ πρὸ τῆς διὰ τῶν ἔργων φιλοξενίας πολλὴν τὴν προτροπὴν ἐπιδεικνύμενον.
Δεῦρο φησὶν εἴσελθε προλαβὼν Ἡτοίμασα τὴν οἰκίαν καὶ τόπον ταῖς καμήλοις.
Εἶτα εἰσελθόντος αὐτοῦ φησίν Ἀπέσαξε τὰς καμήλους καὶ ἔδωκεν ἄχυρα καὶ χορτάσματα καὶ ὕδωρ νίψασθαι τοῖς ποσὶν αὐτοῦ.
Ὅρα πῶς καὶ ἔτι τῆς πλάνης ἐχόμενοι περὶ τὴν φιλοξενίαν ἦσαν πολλὴν τὴν σπουδὴν ἐπιδεικνύμενοι.
Καὶ ἔδωκε νίψασθαι τοῖς ποσὶν αὐτοῦ καὶ τοῖς ποσὶ τῶν ἀνδρῶν τῶν μετ' αὐτοῦ.
Καὶ παρέθηκεν αὐτοῖς ἄρτους φαγεῖν.
Ἀλλ' ἐνταῦθα σκόπει μοι τοῦ οἰκέτου τὴν πολλὴν σύνεσιν.
Τί γάρ φησιν Οὐ μὴ φάγω ἕως τοῦ λαλῆσαί με τὰ ῥήματά μου.
Ὑμεῖς μὲν φησὶν ἐπεδείξασθε τὰ παρ' ἑαυτῶν ἐγὼ δὲ οὐ πρότερον τῆς ἐμῆς ἀναπαύσεως λόγον τινὰ ποιήσομαι μέχρις ἂν τὴν αἰτίαν ὑμᾶς διδάξω δι' ἣν ἐστειλάμην τὴν τοσαύτην ὁδὸν καὶ τίνος ἕνεκεν ἀπὸ τῆς Χαναναίας ἐνταῦθα παραγέγονα καὶ πῶς εἰς τὸν οἶκον τὸν ὑμέτερον ὡδηγήθην ἵνα πάντα μαθόντες οὕτω καὶ ὑμεῖς τὴν οἰκείαν εὐγνωμοσύνην ἐπιδείξησθε πρὸς τὸν ἐμὸν δεσπότην.
Καὶ ἀρξάμενος διηγεῖσθαί φησι Παῖς Ἀβραὰμ ἐγώ εἰμι Κύριος δὲ εὐλόγησε τὸν κύριόν μου σφόδρα καὶ ἔδωκεν αὐτῷ πρόβατα καὶ μόσχους καὶ χρυσίον καὶ ἀργύριον καὶ παῖδας καὶ παιδίσκας καὶ καμήλους καὶ ὄνους.
Καὶ ἔτεκε Σάῤῥα ἡ γυνὴ τοῦ κυρίου μου υἱὸν ἕνα τῷ κυρίῳ μου μετὰ τὸ γηρᾶσαι αὐτὸν καὶ ἔδωκεν αὐτῷ πάντα ὅσα ἦν αὐτῷ.
Ὅρα πῶς μετὰ ἀκριβείας ἅπαντα αὐτοῖς διηγεῖται.
Ἐκείνου εἰμὶ παῖς φησὶν Ἀβραὰμ ὃν ἴστε μανθάνετε τοίνυν ὅτι τοσαύτης εὐλογίας ἀπήλαυσε παρὰ τοῦ τῶν ἁπάντων Δεσπότου ὡς ἐν πλούτῳ γενέσθαι αὐτὸν πολλῷ.
Εἶτα διδάσκων καὶ τοῦ πλούτου τὴν περιουσίαν φησὶ Πρόβατα καὶ μόσχους ἀργύριον καὶ χρυσίον παῖδας καὶ παιδίσκας καμήλους καὶ ὄνους αὐτῷ γεγενῆσθαι.
Ἀκούετε οἱ πλούσιοι οἱ πλέθρα γῆς τόσα καὶ τόσα καθ' ἑκάστην ἡμέραν ὠνούμενοι καὶ λουτρὰ καὶ περιπάτους καὶ οἰκοδομὰς λαμπρὰς οἰκοδομούμενοι ὁρᾶτε ἐν τίσιν ἦν τοῦ δικαίου ἡ περιουσία.
Οὐδαμοῦ ἀγρὸς οὐδαμοῦ οἰκοδομαὶ καὶ ἡ περιττὴ πολυτέλεια ἀλλὰ πρόβατα καὶ μόσχοι καὶ κάμηλοι καὶ ὄνοι παῖδες καὶ παιδίσκαι.
Καὶ ἵνα μάθῃς τῶν οἰκετῶν τὸ πλῆθος πόθεν αὐτῷ ἐγεγόνει ἐπήγαγεν ἑτέρωθι ὅτι οἰκογονεῖς ἅπαντες ἦσαν.
Οὗτος οὖν ὁ δεσπότης ὁ ἐμὸς ἐν τοσαύτῃ περιουσίᾳ γεγονὼς καὶ πολλῆς ἀπολαύσας τῆς ἄνωθεν ῥοπῆς ἡνίκα εἰς γῆρας ἤλασεν ἡ Σάῤῥα υἱὸν ἔτεκεν αὐτῷ τοῦτον ἔχων τὸν μονογενῆ πάντων αὐτὸν κληρονόμον ἤδη κατέστησε Πάντα γὰρ ἔδωκεν αὐτῷ ὅσα ἦν αὐτῷ.
Εἶτα ἐπειδὴ διηγήσατο τοῦ δεσπότου τὴν περιφάνειαν τοῦ Ἰσαὰκ τὸν τόκον λέγει λοιπὸν τὰς ἐντολὰς ἃς λαβὼν παρὰ τοῦ δεσπότου αὐτοῦ εἰς τὴν Χαῤῥὰν παραγέγονε.
Καὶ ὥρκωσέ με φησὶν ὁ κύριός μου λέγων Οὐ λήψῃ γυναῖκα τῷ υἱῷ μου Ἰσαὰκ ἀπὸ τῶν θυγατέρων τῶν Χαναναίων ἐν οἷς ἐγὼ παροικῶ ἀλλ' ἢ εἰς τὸν οἶκον τοῦ πατρός μου πορεύσῃ καὶ εἰς τὴν φυλήν μου καὶ λήψῃ γυναῖκα τῷ υἱῷ μου ἐκεῖθεν.
Καὶ αὐτὸς μὲν ταῦτα ἐνετείλατο ἐγὼ δὲ τὰς δυσκολίας ἐννοῶν καὶ τοῦ πράγματος τὸ δυσχερὲς λογιζόμενος ἐπυθόμην τοῦ κυρίου μου εἰ μὴ βούλοιτο ἡ γυνὴ πορευθῆναι μετ' ἐμοῦ.
Καὶ εἶπέ μοι Κύριος ὁ Θεὸς ᾧ εὐηρέστησα ἐναντίον αὐτοῦ αὐτὸς ἀποστελεῖ τὸν ἄγγελον αὐτοῦ μετὰ σοῦ καὶ εὐοδώσει τὴν ὁδόν σου καὶ λήψῃ τῷ υἱῷ μου γυναῖκα ἐκ τῆς φυλῆς μου καὶ ἐκ τοῦ οἴκου τοῦ πατρός μου.
Καὶ ἐὰν μὴ πείθηται ἡ γυνὴ τοῦ μὴ πορευθῆναι μετὰ σοῦ ἐνταῦθα Τότε ἀθῶος ἔσῃ ἀπὸ τῆς ἀρᾶς μου.
Ὁ μὲν οὖν δεσπότης φησὶ ταῦτα ἐντειλάμενος καὶ ταύταις με ταῖς προσευχαῖς ἐφοδιάσας οὕτως ἐξέπεμψεν ἐγὼ δὲ θαῤῥήσας ταῖς ἐκείνου προσευχαῖς ἡνίκα παρεγενόμην ἐπὶ τὴν πηγὴν ταῦτα τὰ ῥήματα ἐφθεγξάμην καὶ εἶπον Κύριε ὁ Θεὸς τοῦ κυρίου μου Ἀβραὰμ εἰ σὺ εὐοδοῖς τὴν ὁδὸν ἣν ἐγὼ πορεύομαι ἰδοὺ ἐγὼ ἕστηκα ἐπὶ τῆς πηγῆς τοῦ ὕδατος αἱ δὲ θυγατέρες τῶν ἀνθρώπων τῆς πόλεως ἐξελεύσονται ὑδρεύσασθαι ὕδωρ καὶ ἔσται ἡ παρθένος ᾗ ἂν ἐγὼ εἴπω Πότισόν με μικρὸν ὕδωρ ἐκ τῆς ὑδρίας σου καὶ εἴπῃ μοι Καὶ σὺ πίε καὶ ταῖς καμήλοις σου ὑδρεύσομαι αὕτη ἡ γυνὴ ἣν ἡτοίμασας τῷ θεράποντί σου Ἰσαὰκ καὶ ἐν τούτῳ γνώσομαι ὅτι ἐποίησας ἔλεος τῷ κυρίῳ μου Ἀβραάμ.
Ταῦτα μὲν ἐγὼ φησὶ κατ' ἐμαυτὸν εὐχόμενος τὸν Θεὸν καθικέτευσα οὔπω δὲ τέλος εἰλήφει τὰ παρ' ἐμοῦ ῥηθέντα καὶ παραχρῆμα εἰς ἔργον ἐξῄει καὶ τὰ ῥήματα πράγματα ἐγίνετο.
Πρὸ τοῦ γὰρ συντελέσαι με λαλοῦντα ἰδοὺ Ῥεβέκκα ἐξεπορεύετο τὴν ὑδρίαν ἔχουσα ἐπὶ τῶν ὤμων αὐτῆς.
Εἶπον δὲ αὐτῇ Πότισόν με καὶ σπεύσασα καθεῖλε τὴν ὑδρίαν αὐτῆς καὶ εἶπέ μοι Πίε καὶ σὺ καὶ τὰς καμήλους σου ποτιῶ.
Καὶ θεασάμενος λοιπὸν ἐναργῆ τὴν παρὰ τοῦ Θεοῦ γεγενημένην πρόνοιαν ἐπηρώτων τίνος εἴη θυγάτηρ καὶ μαθὼν ἐξ ὧν εἶπεν ὅτι οὐ πρὸς ξένους ἀφικόμην ἀλλ' εἰς τὴν οἰκίαν Ναχὼρ τοῦ ἀδελφοῦ τοῦ κυρίου μου θαρσήσας Περιέθηκα αὐτῇ τὰ ἐνώτια καὶ τὰ ψέλλια καὶ εὐδοκήσας προσεκύνησα τῷ Κυρίῳ καὶ εὐλόγησα τὸν Θεὸν τοῦ κυρίου μου Ἀβραὰμ ὅτι εὐώδωσέ με λαβεῖν τὴν θυγατέρα τοῦ ἀδελφοῦ τοῦ κυρίου μου.
Ἀλλὰ τὰ μὲν παρὰ τοῦ Θεοῦ οὕτως ἐναργῶς ᾠκονομήθη αἱ γὰρ προσευχαὶ ἐληλύθασιν αἱ γενόμεναι παρὰ τοῦ δεσπότου μου.
Ὑμεῖς δὲ λοιπὸν εἰ τὰ παρ' ἑαυτῶν ἐπιδείκνυσθε ποιεῖτε ἔλεος καὶ δικαιοσύνην πρὸς τὸν κύριόν μου εἰ δὲ μὴ ἀπαγγείλατέ μοι.
Ἤδη μοι φησὶ γνωρίσατε ἵνα εἰδέναι ἔχω ὅ τι δέοι με διαπράξασθαι.
Εἰ δὲ μή γε ἵνα ἑτέρωθι τὴν ὁδὸν ποιήσωμαι καὶ Ἐπιστρέψω ἣ εἰς δεξιὰ ἢ εἰς ἀριστερά.
Εἶτα ἐπειδὴ ὁ Θεὸς ἦν ὁ τὰ πάντα ἐξευμαρίζων διὰ τὰς τοῦ πατριάρχου προσευχὰς φησὶ πρὸς αὐτὸν ὁ πατὴρ τῆς κόρης καὶ ὁ ἀδελφός Παρὰ Κυρίου ἐξῆλθε τὸ ῥῆμα τοῦτο οὐ δυνησόμεθα ἀντειπεῖν κακὸν ἢ καλόν.
Ἡ διήγησίς σου φησὶ δείκνυσιν ὅλον τῆς τοῦ Θεοῦ οἰκονομίας γεγενημένον.
Μὴ τοίνυν νομίσῃς ἡμᾶς ἐναντιοῦσθαι τοῖς τῷ Θεῷ δόξασιν οὐδὲ γὰρ οἷόν τε τοῦτο παρ' ἡμῶν γενέσθαι.
Ἰδοὺ ἔχεις τὴν κόρην Λαβὼν ἀπότρεχε καὶ ἔσται γυνὴ τῷ υἱῷ τοῦ κυρίου σου καθὰ ἐλάλησε Κύριος.
Εἴδετε ὅπως τὸ παλαιὸν ἐσπούδαζον γυναῖκας ἄγεσθαι τοῖς ἑαυτῶν παισίν ὅπως πρὸ τῶν χρημάτων ψυχῆς εὐγένειαν ἐπεζήτουν Οὐδαμοῦ γραμματεῖα οὐδαμοῦ συνθῆκαι καὶ τὰ ἄλλα τὰ καταγέλαστα ἃ νῦν γίνεται καὶ αἱ αἱρέσεις ἐκεῖναι αἱ τοῖς γραμματείοις ἐντιθέμεναι Ἐὰν ἄπαις φησὶ τελευτήσῃ ἐὰν τόδε καὶ τόδε συμβῇ ἀλλὰ παρ' ἐκείνοις οὐδὲν τοιοῦτον ἀλλὰ τὸ μέγιστον καὶ ἀσφαλὲς γραμματεῖον τῆς κόρης ὁ τρόπος οὐδαμοῦ κύμβαλα καὶ χορεῖαι.
Καὶ τοῦτο εἴσῃ ἐπειδὰν πρὸς τὸν νυμφίον τὴν κόρην ἴδῃς ἐπαναχθεῖσαν.
Ἀκούσας γὰρ ὁ παῖς ταῦτα φησὶ παρὰ τοῦ πατρὸς καὶ τοῦ ἀδελφοῦ προσεκύνησε τῷ Θεῷ ἐπὶ τὴν γῆν.
Ὅρα πῶς καθ' ἕκαστον τῶν γενομένων τῷ Δεσπότῃ τῶν ὅλων τὴν εὐχαριστίαν ἀναφέρει.
Αὐτὸς γὰρ ἦν ὁ πάντα προοδοποιῶν καὶ κατὰ τὸ ῥῆμα τοῦ πατριάρχου ἄγγελον προαποστείλας ἔμπροσθεν αὐτοῦ τὰ πάντα αὐτῷ ἐξευμαρίζοντα.
Καὶ λοιπὸν μαθὼν ὡς τέλος αὐτῷ τὸ σπουδαζόμενον ἔσχεν Ἐξενέγκας σκεύη χρυσᾶ καὶ ἀργυρᾶ καὶ ἱματισμὸν ἔδωκε τῇ Ῥεβέκκᾳ.
Λοιπὸν μετὰ παῤῥησίας αὐτὴν θεραπεύει ὡς ἤδη διὰ τῶν ῥημάτων ἐγγυηθεῖσαν τῷ Ἰσαάκ.
Τιμᾷ δὲ δώροις καὶ τὸν ἀδελφὸν καὶ τὴν μητέρα καὶ ὅτε εἰς ἔργον εἶδεν ἐκβᾶσαν τὴν παρὰ τοῦ δεσπότου ἐντολὴν τότε λοιπὸν τῆς οἰκείας ἀναπαύσεως γίνεται.
Ἔφαγον γὰρ φησὶ καὶ ἔπιον αὐτὸς καὶ οἱ ἄνδρες οἱ μετ' αὐτοῦ καὶ ἐκοιμήθησαν.
Καὶ ἀναστὰς τῷ πρωῒ εἶπεν Ἐκπέμψατέ με ἵνα ἀπέλθω πρὸς τὸν κύριόν μου.
Ἐπειδὴ πάντα μοι οὕτω κατευωδώθη φησὶ καὶ οὐδέν ἐστι λοιπὸν τὸ ἐλλεῖπον ἀλλὰ καὶ ὑμῖν τοῦτο ἀρεστὸν ἐφάνη Ἐκπέμψατέ με ἵνα ἀπέλθω πρὸς τὸν κύριόν μου.
Εἶπαν δὲ φησὶν οἱ ἀδελφοὶ καὶ ἡ μήτηρ Μεινάτω ἡ παρθένος μεθ' ἡμῶν ἡμέρας ὡσεὶ δέκα καὶ μετὰ ταῦτα ἀπελεύσεσθε.
Ὁ δὲ εἶπε πρὸς αὐτούς Μὴ κατέχετέ με καὶ Κύριος εὐώδωσε τὴν ὁδόν μου ἐκπέμψατέ με ἵνα ἀπέλθω πρὸς τὸν κύριόν μου.
Τίνος ἕνεκεν φησὶν ὑπερτίθεσθε καὶ διαναβάλλεσθε τοῦ Θεοῦ τοσαύτην εὐκολίαν ἐν ἅπασί μοι παρεσχηκότος Ἀπολύσατέ με ἵνα ἀπέλθω πρὸς τὸν κύριόν μου.
Οἱ δὲ φησὶν εἶπον Καλέσωμεν τὴν παῖδα καὶ ἐρωτήσωμεν αὐτήν.
Καὶ ἐκάλεσαν καὶ εἶπαν αὐτῇ Πορεύσῃ μετὰ τοῦ ἀνθρώπου Ἡ δὲ εἶπε Πορεύσομαι.
Καὶ ἐξέπεμψαν Ῥεβέκκαν τὴν ἀδελφὴν αὐτῶν καὶ τὰ ὑπάρχοντα αὐτῆς καὶ τὸν παῖδα τοῦ Ἀβραὰμ καὶ τοὺς μετ' αὐτοῦ καὶ εὐλόγησαν Ῥεβέκκαν καὶ εἶπον αὐτῇ Ἀδελφὴ ἡμῶν εἶ γενοῦ εἰς χιλιάδας μυριάδων καὶ κληρονομησάτω τὸ σπέρμα σου τὰς πόλεις τῶν ὑπεναντίων.
Ὅρα πῶς καὶ οὗτοι ἀγνοοῦντες σημαίνουσι τῇ κόρῃ τὰ μέλλοντα ἔσεσθαι τοῦ Θεοῦ τὴν διάνοιαν αὐτῶν πρὸς τοῦτο κατευοδώσαντος.
Ἀμφότερα γὰρ αὐτῇ προμηνύουσιν ὅτι καὶ εἰς χιλιάδας μυριάδων ἔσται καὶ ὅτι κληρονομήσει τὸ σπέρμα αὐτῆς τὰς πόλεις τῶν ὑπεναντίων.
Εἶδες διὰ πάντων δεικνυμένην ἐναργῆ τοῦ Θεοῦ τὴν πρόνοιαν πῶς καὶ διὰ τῶν ἀπίστων προμηνύεσθαι τὰ μέλλοντα οἰκονομεῖ ὁ τῶν ἁπάντων Δεσπότης Καὶ ἀναστᾶσα φησὶ Ῥεβέκκα καὶ αἱ ἅβραι αὐτῆς ἐπέβησαν ἐπὶ τὰς καμήλους.
Εἶδες οἵαν ἄγεται νύμφην ὁ πατριάρχης Ὑδρευομένην καὶ τὴν ὑδρίαν ἐπὶ τῶν ὤμων φέρουσαν καὶ νῦν πάλιν ἐπιβᾶσαν ἐπὶ τὰς καμήλους.
Οὐδαμοῦ ἡμίονοι ἀργύρῳ περιλαμπόμεναι τοὺς τραχήλους οὐδὲ οἰκετῶν ἐσμὸς οὐδὲ ἡ πολλὴ βλακεία ἡ νῦν γινομένη ἀλλὰ τοσαύτη ἦν τῶν παλαιῶν γυναικῶν ἡ ἀνδρεία ὡς καὶ ἐπὶ τὰς καμήλους αὐτὰς ἐπιβαίνειν καὶ οὕτως ὁδοιπορεῖν.
Καὶ ἐπορεύθησαν φησὶ μετὰ τοῦ ἀνθρώπου.
Ὁ δὲ Ἰσαὰκ ἐξῄει ἀδολεσχῆσαι εἰς τὸ πεδίον τὸ πρὸς δείλης καὶ ἀναβλέψας τοῖς ὀφθαλμοῖς εἶδε τὰς καμήλους ἐρχομένας.
Εἰς τὸ πεδίον φησὶν ὁ Ἰσαὰκ διατρίβων ἐθεάσατο τὰς καμήλους.
Ἡ δὲ Ῥεβέκκα ἰδοῦσα τὸν Ἰσαὰκ κατεπήδησεν ἀπὸ τῆς καμήλου καὶ εἶπε τῷ παιδί Τίς ἐστιν ὁ ἄνθρωπος ἐκεῖνος ὁ πορευόμενος ἐν τῷ πεδίῳ εἰς συνάντησιν ἡμῶν Ὅρα τῆς κόρης τὴν εὐγένειαν ἐπειδὴ εἶδε τὸν Ἰσαὰκ ἐπυνθάνετο τίς εἴη.
Καὶ μαθοῦσα ὅτι αὐτός ἐστιν ὁ μέλλων αὐτὴν ἄγεσθαι περιεβάλλετο φησὶ τὸ θέριστρον καὶ παραγενόμενος ὁ παῖς διηγήσατο πάντα μετὰ ἀκριβείας τῷ Ἰσαάκ.
Ἐνταῦθα σκόπει μοι ἀγαπητὲ πῶς οὐδαμοῦ τὰ περιττὰ ταῦτα καὶ ἀνόνητα οὐδαμοῦ πομπὴ διαβολικὴ οὐδαμοῦ κύμβαλα καὶ αὐλοὶ καὶ χορεῖαι καὶ τὰ σατανικὰ ἐκεῖνα συμπόσια καὶ αἱ λοιδορίαι αἱ πάσης ἀσχημοσύνης γέμουσαι ἀλλὰ πᾶσα σεμνότης πᾶσα σοφία πᾶσα ἐπιείκεια.
Εἰσῆλθε δὲ φησὶν Ἰσαὰκ εἰς τὸν οἶκον τῆς μητρὸς αὐτοῦ καὶ ἔλαβε τὴν Ῥεβέκκαν καὶ ἐγένετο αὐτῷ γυνὴ καὶ ἠγάπησεν αὐτὴν καὶ παρεκλήθη Ἰσαὰκ περὶ Σάῤῥας τῆς μητρὸς αὐτοῦ.
Ταύτην μιμείσθωσαν αἱ γυναῖκες τοῦτον ζηλούτωσαν οἱ ἄνδρες οὕτω τὰς νύμφας ἀγαγέσθαι σπουδαζέτωσαν.
Τίνος γὰρ ἕνεκεν εἰπέ μοι ἐξ ἀρχῆς καὶ ἐκ προοιμίων κηλίδων πληρῶσαι συγχωρεῖς τῆς κόρης τὰς ἀκοὰς διὰ τῶν αἰσχρῶν ᾀσμάτων διὰ τῆς ἀκαίρου πομπῆς ἐκείνης Οὐκ οἶσθα ὅπως ἡ νεότης εὔκολος πρὸς ὄλισθον τί τὰ σεμνὰ τοῦ γάμου ἐκπομπεύεις μυστήρια δέον ἅπαντα ταῦτα ἀπελαύνειν καὶ τὴν αἰδὼ ἐκ προοιμίων ἐκπαιδεύειν τὴν κόρην καὶ ἱερέας καλεῖν καὶ δι' εὐχῶν καὶ εὐλογιῶν τὴν ὁμόνοιαν τοῦ συνοικεσίου συσφίγγειν ἵνα καὶ ὁ πόθος τοῦ νυμφίου αὔξηται καὶ τῆς κόρης ἡ σωφροσύνη ἐπιτείνηται καὶ διὰ πάντων τὰ τῆς ἀρετῆς ἔργα εἰσελεύσεται εἰς τὴν οἰκίαν ἐκείνην καὶ πᾶσαι τοῦ διαβόλου αἱ μηχαναὶ ἐκποδὼν ἔσονται καὶ αὐτοὶ μεθ' ἡδονῆς τὸν βίον διάξουσιν ὑπὸ τῆς τοῦ Θεοῦ ῥοπῆς συγκροτούμενοι ἧς γένοιτο πάντας ἡμᾶς ἐπιτυχεῖν χάριτι καὶ φιλανθρωπίᾳ τοῦ Κυρίου ἡμῶν Ἰησοῦ Χριστοῦ μεθ' οὗ τῷ Πατρὶ ἅμα τῷ ἁγίῳ Πνεύματι δόξα κράτος τιμὴ νῦν καὶ ἀεὶ καὶ εἰς τοὺς αἰῶνας τῶν αἰώνων.
Πάλιν ὑμᾶς ἐπὶ τὴν συνήθη τράπεζαν ἀναγαγεῖν βούλομαι καὶ ἐκ τῶν παρὰ τοῦ Μωϋσέως ῥημάτων τὴν ἑστίασιν ὑμῖν παραθεῖναι μᾶλλον δὲ τῶν τοῦ Πνεύματος.
Οὐδὲ γὰρ ἀφ' ἑαυτοῦ Μωϋσῆς ταῦτα ἡμῖν ἐξέθετο ἀλλ' ὑπὸ τοῦ ἁγίου Πνεύματος ἐνηχούμενος.
Ἴδωμεν οὖν τί καὶ σήμερον ἡμᾶς διδάξαι βούλεται.
Οὐδὲ γὰρ ἁπλῶς οὐδὲ εἰκῆ τοὺς βίους ἡμῖν τῶν δικαίων ἐκτίθεται ἀλλ' ἵνα ζηλώσωμεν τούτων τὴν ἀρετὴν καὶ μιμηταὶ γενώμεθα τῶν ἐκείνοις κατωρθωμένων.
Ἐπειδὴ γὰρ ἡμῖν τὰ κατὰ τὸν πατριάρχην ἀκριβῶς διηγησάμενος καὶ τὸν τελευταῖον αὐτοῦ ἆθλον τὸν ἐπὶ τῇ τοῦ μονογενοῦς σφαγῇ διδάξας ἡμᾶς πῶς ἂν τῷ Θεῷ αὐτὸν καλλιέρημα εἰ καὶ μὴ αὐτῷ ἔργῳ ἀλλὰ τῇ προθυμίᾳ εἰργάσατο τέλος ἐπέθηκεν ἐκείνοις τοῖς διηγήμασι νῦν ἡμῖν ἐκτίθεται τὰ κατὰ τὸν Ἰσαὰκ τὸν σφαγέντα καὶ μὴ σφαγέντα αἰνίγματι γὰρ ἔοικε τὸ γεγονός.
Ἄκουσον γὰρ Παύλου λέγοντος Πίστει προσενήνοχε τὸν Ἰσαὰκ Ἀβραὰμ πειραζόμενος καὶ τὸν μονογενῆ προσέφερεν ὁ τὰς ἐπαγγελίας ἀναδεξάμενος.
Εἶτα ἵνα μάθωμεν ἀκριβῶς πῶς πίστει ταῦτα πάντα διεπράττετο καὶ ἐναντία τῇ ὑποσχέσει ὁρῶν τὰ ὑπ' αὐτοῦ γίνεσθαι κελευόμενα οὐκ ἐταράττετο φησίν Ὅθεν αὐτὸν καὶ ἐν παραβολῇ ἐκομίσατο.
Τί ἐστιν Ἐν παραβολῇ ἐκομίσατο Ἐπειδὴ γὰρ αὐτὸν εἰς θυσίαν ἀνήνεγκε καὶ ἀπηρτισμένην τὴν γνώμην ἐπεδείξατο αὐτός γε τὸν στέφανον ἀνεδήσατο καὶ τὸν παῖδα λαβὼν ἐπανῄει καὶ ἡ θυσία διὰ προβάτου ἐπληροῦτο καὶ ἐδείκνυ διὰ πάντων ὁ τῶν ὅλων Θεὸς τῆς οἰκείας φιλανθρωπίας τὴν ὑπερβολὴν καὶ ὅτι οὐ σφαγῆναι τὸν Ἰσαὰκ βουλόμενος τοῦτο ἐπέταττεν ἀλλὰ τοῦ δικαίου γυμνάζων τὴν ὑπακοήν.
Ἀλλ' ὥσπερ εἴδομεν τοῦ πατριάρχου τὴν ἀρετὴν διὰ πάντων λάμπουσαν φέρε καὶ τὰ κατὰ τὸν Ἰσαὰκ σήμερον εἰς μέσον προθέντες ἴδωμεν ὅπως καὶ αὐτὸς τὸ φιλόθεον αὐτοῦ τῆς γνώμης διὰ πάντων ἐπιδείκνυται.
Ἄξιον δὲ καὶ αὐτῶν ἐπακοῦσαι τῶν τῆς Γραφῆς ῥημάτων.
Αὗται δὲ αἱ γενέσεις φησὶν Ἰσαὰκ τοῦ υἱοῦ Ἀβραάμ.
Ἀβραὰμ ἐγέννησε τὸν Ἰσαάκ.
Ἦν δὲ Ἰσαὰκ ἐτῶν τεσσαράκοντα ὅτε ἔλαβε Ῥεβέκκαν θυγατέρα Βαθουὴλ τοῦ Σύρου ἐκ τῆς Μεσοποταμίας ἀδελφὴν δὲ Λάβαν τοῦ Σύρου ἑαυτῷ εἰς γυναῖκα.
Σκόπει μοι ἀγαπητὲ τῆς θείας Γραφῆς τὴν ἀκρίβειαν ὅπως οὐδὲν παρέργως τίθησι.
Τίνος γὰρ ἕνεκεν ἡμῖν τὸν χρόνον τοῦ Ἰσαὰκ ἐπισημαίνεται καί φησιν Ἦν δὲ Ἰσαὰκ ἐτῶν τεσσαράκοντα ὅτε ἔλαβε τὴν Ῥεβέκκαν Οὐχ ἁπλῶς οὐδὲ εἰκῆ ἀλλ' ἐπειδὴ μέλλει μετὰ ταῦτα τῆς Ῥεβέκκας ἡμῖν διηγεῖσθαι τὴν στείρωσιν καὶ ὅτι ἐξ εὐχῆς τοῦ δικαίου τὰ τῆς παιδοποιίας αὐτῇ γέγονε βούλεται διδάξαι ἡμᾶς τὸ μέγεθος τῆς ὑπομονῆς τοῦ Ἰσαὰκ καὶ σημᾶναι τὸν χρόνον ἀκριβῶς ὅσον ἐν ἀπαιδίᾳ γέγονεν ἵνα καὶ ἡμεῖς ζηλοῦντες τὸν δίκαιον οὕτω προσεδρεύωμεν ταῖς πρὸς τὸν Θεὸν ἱκεσίαις ἐπειδὰν αἰτῶμέν τι παρ' αὐτοῦ.
Εἰ γὰρ ὁ δίκαιος οὗτος ἐνάρετος ὢν καὶ τοσαύτης εὐνοίας ἀπολαύων παρὰ τοῦ Θεοῦ τοσαύτην ἐπεδείκνυτο σπουδὴν καὶ εὐτονίαν τὸν Θεὸν διηνεκῶς παρακαλῶν ὥστε λῦσαι τῆς Ῥεβέκκας τὴν στείρωσιν τί ἂν εἴποιμεν ἡμεῖς οἱ τοσαῦτα φορτία ἁμαρτημάτων ἔχοντες ἐπικείμενα καὶ μηδὲ τὸ πολλοστὸν τοῦ δικαίου τούτου μέρος ἐπιδεικνύμενοι ἀλλὰ κἂν πρὸς ὀλίγον σπουδήν τινα ἐπιδειξώμεθα ναρκῶντες καὶ ἀποπηδῶντες εἰ μὴ θᾶττον εἰσακουσθείημεν Διὰ τοῦτο παρακαλῶ ἐκ τῶν τῷ δικαίῳ τούτῳ συμβάντων παιδευόμενοι μηδέποτε παυώμεθα τὸν Θεὸν παρακαλοῦντες ὑπὲρ τῆς συγχωρήσεως τῶν οἰκείων πλημμελημάτων ἀλλὰ θερμὴν καὶ ζέουσαν προθυμίαν ἐπιδεικνυώμεθα καὶ μὴ ἀσχάλλωμεν μηδὲ ὀκνηρότεροι γινώμεθα εἰ μὴ θᾶττον εἰσακουσθείημεν.
Ἴσως γὰρ ἴσως σοφιζόμενος ἡμῶν τὴν διηνεκῆ προσεδρίαν ὁ Δεσπότης διαναβάλλεται βουλόμενος καὶ τῆς ὑπομονῆς ἡμᾶς κομίσασθαι τὸν μισθὸν καὶ τὸν καιρὸν εἰδὼς καθ' ὃν λυσιτελές ἐστιν ἡμῖν τῶν σπουδαζομένων ἐπιτυχεῖν.
Οὐδὲ γὰρ οὕτως ἡμεῖς ἴσμεν τὸ συμφέρον ἑαυτοῖς ὡς αὐτὸς ἀκριβῶς ἐπίσταται ὁ τὰ ἀπόῤῥητα τῆς διανοίας ἑκάστου ἐπιστάμενος.
Δι' ὃ προσήκει μηδὲν περιεργάζεσθαι καὶ πολυπραγμονεῖν τῶν παρὰ τοῦ Θεοῦ γινομένων ἀλλὰ πολλὴν τὴν εὐγνωμοσύνην ἐπιδείκνυσθαι καὶ θαυμάζειν τῶν δικαίων τὰς ἀρετάς.
Ἐπειδὴ γὰρ εἶπεν ἡμῖν ἡ θεία Γραφὴ ὅσων ἐτῶν ἦν Ἰσαὰκ λέγει καὶ περὶ Ῥεβέκκας τῆς γυναικὸς αὐτοῦ ὅτι στεῖρα ἦν.
Θέα μοι τοῦ δικαίου τὸ φιλόθεον.
Ἐπειδὴ γὰρ εἶδε χωλεύουσαν τὴν φύσιν ἐπὶ τὸν τῆς φύσεως δημιουργὸν ἔδραμε καὶ τὰ δεσμὰ τῆς φύσεως διὰ τῆς εὐχῆς λύειν ἠπείγετο.
Ἐδέετο γὰρ φησὶν Ἰσαὰκ περὶ Ῥεβέκκας τῆς γυναικὸς αὐτοῦ ὅτι στεῖρα ἦν.
Ἓν τοῦτο πρῶτον ἄξιον ζητῆσαι τίνος ἕνεκεν βίου οὖσα θαυμαστοῦ καὶ αὐτὴ καὶ ὁ ἀνὴρ αὐτῆς καὶ πολλῆς τῆς σωφροσύνης ἀμφότεροι ἐπιμελούμενοι στεῖρα ἦν Οὐκ ἔχομεν ἐπιλαβέσθαι αὐτῶν τῆς ζωῆς καὶ εἰπεῖν ὅτι τῶν ἁμαρτιῶν ἦν ἔργον ἡ στείρωσις.
Καὶ ἵνα μάθῃς τὸ θαυμαστὸν ὅτι οὐκ αὐτὴ μόνον στεῖρα ἦν ἀλλὰ καὶ ἡ μήτηρ τοῦ δικαίου ἡ Σάῤῥα καὶ οὐχ ἡ μήτηρ δὲ αὐτοῦ μόνον ἀλλὰ καὶ ἡ νύμφη τοῦ Ἰακὼβ ἡ γυνὴ ἡ Ῥαχὴλ λέγω.
Τί βούλεται τῶν στειρῶν τούτων ὁ χορός Πάντες δίκαιοι πάντες ἐνάρετοι πάντες ὑπὸ Θεοῦ μαρτυρούμενοι.
Περὶ γὰρ αὐτῶν ἔλεγεν Ἐγώ εἰμι ὁ Θεὸς Ἀβραὰμ καὶ ὁ Θεὸς Ἰσαὰκ καὶ ὁ Θεὸς Ἰακώβ.
Καὶ ὁ μακάριος δὲ Παῦλός φησι Δι' ὃ οὐκ ἐπαισχύνεται ὁ Θεὸς Θεὸς ἐπικαλεῖσθαι αὐτῶν.
Πολλὰ αὐτῶν τὰ ἐγκώμια ἐν τῇ Καινῇ πολλοὶ οἱ ἔπαινοι ἐν τῇ Παλαιᾷ.
Πανταχόθεν λαμπροὶ καὶ ἐπίσημοι καὶ πάντες στείρας ἔσχον γυναῖκας καὶ ἐν ἀπαιδίᾳ ἦσαν μέχρι πολλοῦ τοῦ χρόνου.
Ὅταν οὖν ἴδῃς ἄνδρα καὶ γυναῖκα ἐν ἀρετῇ ζῶντας καὶ ἐν ἀπαιδίᾳ τυγχάνοντας ὅταν ἴδῃς θεοσεβεῖς ὄντας καὶ εὐλαβείας ἐπιμελομένους ἄπαιδας μὴ νομίσῃς ἁμαρτιῶν εἶναι ἔργα.
Πολλοὶ γὰρ τοῦ Θεοῦ τῆς οἰκονομίας οἱ λόγοι καὶ ἡμῖν ἀπόῤῥητοι καὶ ὑπὲρ πάντων εὐχαριστεῖν δεῖ καὶ μόνους ἐκείνους ταλανίζειν τοὺς ἐν κακίᾳ ζῶντας οὐ τοὺς παιδία μὴ κεκτημένους.
Πολλὰ γὰρ πολλάκις ὁ Θεὸς συμφερόντως οἰκονομεῖ ἡμεῖς δὲ τὴν αἰτίαν τῶν γεγενημένων οὐκ ἴσμεν.
Διὰ τοῦτο πανταχοῦ θαυμάζειν αὐτοῦ τὴν σοφίαν χρὴ καὶ δοξάζειν αὐτοῦ τὴν φιλανθρωπίαν τὴν ἄφατον.
Ἀλλὰ ταῦτα μὲν πρὸς ὠφέλειαν ἡμῖν εἴρηται τὴν ὑμετέραν ὥστε πολλὴν τὴν εὐγνωμοσύνην ἐπιδείκνυσθαι καὶ μὴ περιεργάζεσθαι τοῦ Θεοῦ τὰς οἰκονομίας δεῖ δὲ καὶ τὴν αἰτίαν εἰπεῖν δι' ἣν ἦσαν ἐκεῖναι στεῖραι αἱ γυναῖκες.
Τίς οὖν ἐστιν ἡ αἰτία Ἵνα ὅταν ἴδῃς τὴν Παρθένον τίκτουσαν τὸν κοινὸν ἡμῶν Δεσπότην μὴ ἀπιστήσῃς.
Γύμνασόν σου ἐνταῦθα τὴν διάνοιαν φησὶν ἐν τῇ μήτρᾳ τῶν στειρῶν ἵν' ὅταν ἴδῃς πεπηρωμένην καὶ δεδεμένην μήτραν πρὸς παιδοποιίαν ἀνοιγομένην ἐκ τῆς τοῦ Θεοῦ χάριτος μὴ θαυμάσῃς ἀκούων ὅτι παρθένος ἔτεκε.
Μᾶλλον δὲ θαύμασον καὶ ἐκπλάγηθι ἀλλὰ μὴ ἀπιστήσῃς τῷ θαύματι.
Ὅταν οὖν λέγῃ πρὸς σὲ ὁ Ἰουδαῖος Πῶς ἔτεκεν ἡ παρθένος εἰπὲ πρὸς αὐτὸν Πῶς ἔτεκεν ἡ στεῖρα καὶ γεγηρακυῖα Δύο γὰρ κωλύματα τότε ἦν τό τε ἄωρον τῆς ἡλικίας καὶ τὸ ἄχρηστον τῆς φύσεως ἐπὶ δὲ τῆς παρθένου ἓν κώλυμα ἦν τὸ μὴ μετασχεῖν αὐτὴν γάμου.
Προοδοποιεῖ τοίνυν τῇ παρθένῳ ἡ στεῖρα.
Καὶ ἵνα μάθῃς ὅτι διὰ τοῦτο στεῖραι προέλαβον ἵνα πιστευθῇ τῆς παρθένου ὁ τόκος ἄκουσον ἀπὸ τῶν ῥημάτων τοῦ Γαβριὴλ τῶν πρὸς τὴν παρθένον εἰρημένων.
Ἐπειδὴ γὰρ ἦλθε καὶ εἶπεν αὐτῇ Συλλήψῃ ἐν γαστρὶ καὶ τέξῃ υἱὸν καὶ καλέσεις τὸ ὄνομα αὐτοῦ Ἰησοῦν ἐξεπλάγη καὶ ἐθαύμασε καὶ εἶπε Πῶς ἔσται μοι τοῦτο ἐπεὶ ἄνδρα οὐ γινώσκω Τί οὖν ὁ ἄγγελος Πνεῦμα ἅγιον ἐπελεύσεται ἐπὶ σὲ καὶ δύναμις Ὑψίστου ἐπισκιάσει σοι.
Μὴ ζήτει φησὶ φύσεως ἀκολουθίαν ὅταν ὑπὲρ φύσιν ᾖ τὰ γινόμενα μὴ περιβλέπου γάμων ὠδῖνας ὅταν μείζων γάμου τῆς γεννήσεως ὁ τρόπος ᾖ.
Καὶ πῶς ἔσται τοῦτο φησὶν ἐπεὶ ἄνδρα οὐ γινώσκω Καὶ μὴν διὰ τοῦτο ἔσται ἐπειδὴ ἄνδρα οὐ γινώσκεις.
Εἰ γὰρ ἐγίνωσκες ἄνδρα οὐκ ἂν κατηξιώθης ὑπηρετήσασθαι τῇ διακονίᾳ ταύτῃ.
Ὥστε δι' ὃ ἀπιστεῖς δι' αὐτὸ πίστευε.
Οὐκ ἐπειδὴ κακὸν ὁ γάμος ἀλλ' ἐπειδὴ κρείττων ἡ παρθενία τὴν δὲ τοῦ κοινοῦ πάντων Δεσπότου εἴσοδον σεμνοτέραν ἐχρῆν εἶναι τῆς ἡμετέρας βασιλικὴ γὰρ ἦν ἡ εἴσοδος.
Ἔδει κοινωνεῖν ἡμῖν τῆς γεννήσεως καὶ ἐξηλλάχθαι τῆς ἡμετέρας.
Καὶ ἀμφότερα ταῦτα γέγονε καὶ ὅπως ἄκουε.
Τὸ μὲν ἀπὸ μήτρας γενέσθαι κοινὸν πρὸς ἡμᾶς τὸ δὲ χωρὶς γάμων γενέσθαι μεῖζον ἢ καθ' ἡμᾶς.
Καὶ τὸ μὲν ἐν γαστρὶ σχεῖν σε τῆς φύσεως τῆς ἀνθρωπείας τὸ δὲ χωρὶς μίξεως γενέσθαι τὴν κύησιν σεμνότερον τῆς ἀνθρωπίνης φύσεως ἵνα καὶ τὴν ὑπεροχὴν καὶ τὴν κοινωνίαν τὴν πρὸς σὲ μάθῃς.
Καὶ σκόπει τὴν σοφίαν τῶν γινομένων.
Οὔτε ἡ ὑπεροχὴ τὴν ὁμοίωσιν καὶ συγγένειαν ἐλυμήνατο οὔτε ἡ πρὸς ἡμᾶς συγγένεια τὴν ὑπεροχὴν ἠμαύρωσεν ἀλλ' ἑκάτερα ἐδείκνυτο διὰ τῶν πραγμάτων καὶ τὰ μὲν ὁλόκληρα εἶχεν ἡμέτερα τὰ δὲ ἐνηλλαγμένα πρὸς ἡμᾶς.
Ἀλλ' ὅπερ ἔλεγον διὰ τοῦτο αἱ στεῖραι αὗται ἵνα πιστευθῇ τῆς Παρθένου ὁ τόκος ἵνα αὕτη χειραγωγηθῇ πρὸς τὴν πίστιν τῆς ἐπαγγελίας καὶ τῆς ὑποσχέσεως.
Ἄκουσον γὰρ τί φησιν ὁ ἄγγελος πρὸς αὐτήν.
Πνεῦμα ἅγιον ἐπελεύσεται ἐπὶ σὲ καὶ δύναμις Ὑψίστου ἐπισκιάσει σοι.
Οὕτω φησὶν ἔχεις τεκεῖν καὶ τῆς ἐνεργείας τοῦ Πνεύματος τὸ πᾶν ἔσται.
Μὴ τοίνυν βλέπε πρὸς τὴν γῆν ἀπὸ τῶν οὐρανῶν ἡ ἐνέργεια ἔρχεται.
Τοῦ Πνεύματός ἐστι χάρις τὸ γινόμενον μὴ ζήτει φύσεως ἀκολουθίαν μὴ κατὰ νόμους καὶ γάμον.
Ἀλλ' ἐπειδὴ μείζονα ταῦτα ἦν ἐκείνης τὰ ῥήματα βούλεται καὶ ἑτέραν αὐτῇ παρασχεῖν ἀπόδειξιν.
Σὺ δέ μοι σκόπει ἀγαπητὲ πῶς ἡ στεῖρα αὐτὴν χειραγωγεῖ πρὸς τὴν πίστιν τοῦ τόκου.
Ἐπειδὴ γὰρ ἡ προτέρα ἀπόδειξις μείζων ἦν τῆς διανοίας τῆς παρθένου ἄκουσον πῶς καὶ ἐπὶ τὰ ταπεινότερα κατήγαγε τὸν λόγον διὰ τῶν αἰσθητῶν αὐτὴν χειραγωγῶν.
Καὶ ἰδοὺ φησὶν Ἐλισάβετ ἡ συγγενής σου καὶ αὐτὴ συνειληφυῖα υἱὸν ἐν γήρει αὐτῆς καὶ οὗτος μὴν ἕκτος ἐστὶν αὐτῇ τῇ καλουμένῃ στείρᾳ.
Διὰ τὴν παρθένον πάντως παρήγαγε καὶ τὴν στεῖραν ἐπεὶ τίνος ἕνεκεν παρήγαγεν αὐτῇ τὸν τόκον τῆς συγγενοῦς καὶ τίνος ἕνεκεν ἔλεγε Τῇ καλουμένῃ στείρᾳ Διὰ πάντων χειραγωγῶν αὐτὴν πρὸς τὸ πιστεῦσαι τῷ εὐαγγελισμῷ.
Διὰ τοῦτο καὶ τὴν ἡλικίαν εἶπε καὶ τὴν πήρωσιν τῆς φύσεως διὰ τοῦτο καὶ τὸν χρόνον ἀνέμεινε τῆς κυήσεως.
Οὐ γὰρ ἐξ ἀρχῆς καὶ ἐκ προοιμίων αὐτῇ εὐθέως εὐηγγελίσατο ἀλλ' ἑξαμηνιαίου διελθόντος χρόνου ἵνα ὁ τῆς γαστρὸς ὄγκος τὴν κύησιν ἐγγυησάμενος σαφῆ τὴν ἀπόδειξιν παράσχῃ τῆς συλλήψεως.
Καὶ θέα μοι τοῦ Γαβριὴλ τὴν σύνεσιν.
Οὐκ ἀνέμνησεν αὐτὴν τῆς Σάῤῥας οὐδὲ τῆς Ῥεβέκκας οὐδὲ τῆς Ῥαχήλ.
Τίνος ἕνεκεν καὶ διὰ τί Καὶ αὗται γὰρ στεῖραι ἦσαν καὶ γεγηρακυῖαι καὶ πολὺ καὶ ἐν αὐταῖς τὸ θαῦμα ἦν ἀλλ' ἐπειδὴ πάντα ταῦτα παλαιὰ ἦν τὰ διηγήματα ἐπὶ τὸ πρόσφατον αὐτὴν ἄγει ἵνα διαναστήσῃ αὐτῆς τὴν διάνοιαν.
Ἀλλ' ἀναγκαῖον ἐπὶ τὸ προκείμενον τὸν λόγον ἀναγαγεῖν καὶ γνωρίσαι τοῦ δικαίου τούτου τὴν ἀρετὴν ὅπως διὰ τῆς εὐχῆς τὴν στείρωσιν τῆς Ῥεβέκκας ἔλυσε καὶ τῶν δεσμῶν τῆς φύσεως περιεγένετο.
Ἐδέετο γὰρ φησὶν Ἰσαὰκ περὶ Ῥεβέκκας τῆς γυναικὸς αὐτοῦ ὅτι στεῖρα ἦν καὶ ἐπήκουσεν αὐτοῦ ὁ Θεός.
Μὴ ἐπειδὴ εὐθέως οὕτω γέγραπται νομίσῃς καὶ παραχρῆμα αὐτὸν τετυχηκέναι τοῦ σπουδαζομένου.
Καὶ γὰρ εἴκοσιν ἐτῶν ἀριθμὸν διέμενε δεόμενος καὶ παρακαλῶν τὸν Θεὸν καὶ τότε ἐπέτυχε τοῦ ποθουμένου.
Καὶ πόθεν εἰσόμεθα τοῦτο Ἐὰν μετὰ ἀκριβείας ἐπέλθωμεν τὰ ἐν τῇ θείᾳ Γραφῇ κείμενα.
Οὐδὲ γὰρ τὸν χρόνον ἡμᾶς ἀπέκρυψεν ἀλλ' ἐσήμανε μὲν λανθανόντως δὲ ὥστε διεγεῖραι ἡμῶν τὴν προθυμίαν καὶ πρὸς ζήτησιν παρορμῆσαι.
Ὥσπερ γὰρ ἐδίδαξεν ἡμᾶς τῶν ἐτῶν τὸν ἀριθμὸν ὅσον ἦν ἡνίκα τὴν Ῥεβέκκαν ἠγάγετο οὕτω καὶ τοῦτο ἡμῖν δῆλον καθίστησιν.
Ἦν γὰρ φησὶν Ἰσαὰκ ἐτῶν τεσσαράκοντα ἡνίκα ἔλαβε Ῥεβέκκαν τὴν θυγατέρα Βαθουὴλ τοῦ Σύρου.
Ἔμαθες ἀκριβῶς τὸν χρόνον.
Εἶτα εἰπὼν ὅτι Ἐδέετο Ἰσαὰκ περὶ τῆς γυναικὸς αὐτοῦ ὅτι στεῖρα ἦν ἵνα μάθωμεν τῶν ἐτῶν τὸν ἀριθμὸν σημαίνει ἡμῖν πόσων ἐτῶν ἦν ὁ Ἰσαὰκ ἡνίκα ἐτέχθησαν αὐτῷ οἱ παῖδες παρὰ τῆς Ῥεβέκκας.
Ἦν δὲ Ἰσαὰκ φησὶν ἐτῶν ἑξήκοντα ἡνίκα ἔτεκε Ῥεβέκκα.
Εἰ τοίνυν τεσσαράκοντα ἐτῶν ἦν ὅτε ἠγάγετο αὐτὴν ἑξήκοντα δὲ ἐτῶν ὅτε ἔτεκεν ἡ γυνὴ δηλονότι ἐν τοῖς εἴκοσιν ἔτεσι δεόμενος τοῦ Θεοῦ διέμενεν καὶ οὕτω τὴν πήρωσιν τῆς μήτρας τῆς Ῥεβέκκας εἰς παιδοποιίαν διήγειρεν.
Εἴδετε εὐχῆς δύναμιν πῶς καὶ αὐτῆς περιγενέσθαι τῆς φύσεως ἴσχυσε Τοῦτον καὶ ἡμεῖς πάντες μιμώμεθα καὶ οὕτω ταῖς εὐχαῖς προσεδρεύωμεν μετὰ νηφούσης ψυχῆς μετὰ κατεσταλμένης διανοίας καὶ ἀκούσωμεν Παύλου παραινοῦντος καὶ λέγοντος Ἐπαίροντες ὁσίους χεῖρας χωρὶς ὀργῆς καὶ διαλογισμοῦ καὶ σπουδάσωμεν πάντοτε μὲν ἀπηλλάχθαι ταραχῆς καὶ ἐν γαλήνῃ ἔχειν τὸν λογισμὸν μάλιστα δὲ κατὰ τὸν καιρὸν τῆς εὐχῆς ὅτε πολλῆς ἡμῖν χρεία τῆς παρὰ τοῦ Θεοῦ φιλανθρωπίας.
Ἐὰν γὰρ ἴδῃ κατὰ τοὺς ὑπ' αὐτοῦ κειμένους νόμους ταύτην ἡμᾶς ποιουμένους ταχεῖαν ἡμῖν τῶν παρ' ἑαυτοῦ δωρεῶν χαρίζεται τὴν φιλοτιμίαν ἧς γένοιτο πάντας ἡμᾶς ἐπιτυχεῖν χάριτι καὶ φιλανθρωπίᾳ τοῦ Κυρίου ἡμῶν Ἰησοῦ Χριστοῦ μεθ' οὗ τῷ Πατρὶ ἅμα τῷ ἁγίῳ Πνεύματι δόξα κράτος τιμὴ νῦν καὶ ἀεὶ καὶ εἰς τοὺς αἰῶνας τῶν αἰώνων.
Βούλεσθε σήμερον τὰ λείψανα τῶν χθὲς ἡμῖν εἰρημένων ἀποδῶμεν ὑμῶν τῇ ἀγάπῃ Οὐδὲ γὰρ ἅπασαν τὴν ὑπόθεσιν εἰς τέλος ἀγαγεῖν ἠδυνήθημεν ἀλλ' ὅτι διὰ τῆς οἰκείας εὐχῆς καὶ τῆς πολλῆς προσεδρίας ἴσχυσεν ὁ Ἰσαὰκ τὴν μήτραν τῆς Ῥεβέκκας πρὸς παιδοποιίαν διεγεῖραι καὶ τὴν φύσιν αὐτὴν πεπηρωμένην ὡς εἰπεῖν διανοῖξαι ταῦτα ἅπαντα χθὲς ἱκανῶς ὑμᾶς ἐδιδάξαμεν δείξαντες τῶν ἐτῶν τὸν ἀριθμὸν ὃν δεόμενος καὶ ἱκετεύων τὸν Θεὸν διετέλεσεν ὑπὲρ τούτου ὁ μακάριος ἐκεῖνος καὶ εἰς τὸν περὶ τῶν στειρῶν λόγον ἐξελθόντες καὶ τὴν αἰτίαν ὑμῖν εἰπόντες δι' ἣν αἱ τῶν δικαίων ἐκείνων γαμεταὶ στεῖραι γεγόνασιν ἐνταῦθα κατελύσαμεν τὸν λόγον.
Δεῖ δὲ σήμερον ἡμᾶς μαθεῖν καὶ τῆς Ῥεβέκκας τὸ φιλόθεον ἵνα μὴ μόνον ἀπὸ τῆς τοῦ δικαίου ἀρετῆς κερδάνωμεν ἀλλὰ καὶ ἀπὸ τῆς κατὰ τὴν Ῥεβέκκαν διηγήσεως εἰς ζῆλον διεγεῖραι δυνηθῶμεν τοὺς ἀκούοντας.
Ἐπειδὴ γὰρ ἤκουσεν ὁ Θεὸς τῆς τοῦ δικαίου προσευχῆς Καὶ ἐν γαστρὶ ἔλαβεν ἡ Ῥεβέκκα ἐσκίρτων φησὶ τὰ παιδία ἐν αὐτῇ καὶ πολὺν αὐτῇ πόνον αἱ ὠδῖνες παρεῖχον.
Εἶπε γὰρ φησὶ Εἰ οὕτω μοι μέλλει γίνεσθαι ἵνα τί μοι τοῦτο Οὐδὲ γὰρ εἷς ἦν ὁ μέλλων τίκτεσθαι ἀλλὰ δύο κατ' αὐτὸ ἐν τῇ γαστρὶ παιδία περιέφερε καὶ ἡ στενοχωρία πολλὴν αὐτῇ τὴν ὀδύνην κατεσκεύαζεν.
Ἀλλ' ὅρα μοι ἐντεῦθεν τῆς γυναικὸς τὸ φιλόθεον.
Οὐ καθάπερ πολλαὶ τῶν νῦν γυναικῶν τῶν ῥᾳθύμως ζῇν βουλομένων διαπράττονται ἐπὶ ἀνθρωπίνην τινὰ συμμαχίαν ἔδραμεν οὐδὲ πρὸς τοὺς τὰ τοιαῦτα στοχασμοῖς τισι καὶ παρατηρήσεσι διὰ τῶν οἰκείων λογισμῶν κρίνειν βουλομένους οὐδὲ τῇ ἀπάτῃ τῶν περιέργων καὶ τὰ ὑπὲρ τὴν ἀνθρωπίνην φύσιν ἐπαγγέλλεσθαι βουλομένων ἑαυτὴν ἐξέδωκεν ἀλλ' ὅτι Ἐπορεύθη πυθέσθαι παρὰ Κυρίου.
Ὅρα γυναικὸς σύνεσιν.
Ἐπειδὴ εἶδεν ὅτι ὁ τῆς φύσεως Δεσπότης ἦν ὁ τὴν μήτραν αὐτῆς διανοίξας καὶ τὴν ἄγονον γαστέρα ἀθρόον οὕτω γόνιμον ἀπεργασάμενος καὶ ἑώρα τῆς γαστρὸς τὸν ὄγκον μεγάλα τινὰ αὐτῇ ἐγγυώμενον Ἐπορεύθη φησὶ πυθέσθαι παρὰ Κυρίου.
Τί ἐστιν Ἐπορεύθη πυθέσθαι παρὰ Κυρίου Ἔδραμεν ἐπὶ τὴν ἀληθῆ γνῶσιν καὶ ἐπὶ τὸν ἱερέα τὸν τοῦ Θείου θεραπευτὴν σπεύσασα διὰ τούτων λανθανόντως μαθεῖν τὴν γνῶσιν καὶ διηγησαμένη πάντα τὰ καθ' ἑαυτὴν ἐμάνθανεν ἅπαντα μετὰ ἀκριβείας τοῦ φιλανθρώπου Θεοῦ διὰ τῆς τοῦ ἱερέως γλώττης ἐκκαλύπτοντος αὐτῇ ἅπαντα σαφῶς καὶ ταύτῃ προθυμοτέραν αὐτὴν ἐργαζομένου.
Καὶ ἵνα μάθῃς ὅσον ἦν τότε τῶν ἱερέων τὸ ἀξίωμα οὐδαμοῦ φησιν ὅτι ὁ ἱερεὺς ταῦτα ἀπεκρίνατο ἀλλ' ἐπειδὴ εἶπεν Ἐπορεύθη πυθέσθαι παρὰ Κυρίου ἐπήγαγε Καὶ εἶπε Κύριος αὐτῇ διὰ τοῦ ἱερέως Δύο ἔθνη ἐν τῇ γαστρί σου περιέχεις.
Καὶ γὰρ καὶ ἑτέρωθι ἄγγελον καλεῖ τὸν ἱερέα ἡ θεία Γραφὴ δεικνῦσα ὅτι ἐκεῖνα φθέγγεται ἅπερ ἂν ἐνηχήσῃ ἡ τοῦ Πνεύματος χάρις.
Εἶπεν οὖν Κύριος αὐτῇ διὰ τοῦ ἱερέως Δύο ἔθνη ἐν τῇ γαστρί σου ἐστὶ καὶ δύο λαοὶ ἐν τῇ κοιλίᾳ σου διασταλήσονται καὶ λαὸς λαοῦ ὑπερέξει καὶ ὁ μείζων δουλεύσει τῷ ἐλάττονι.
Ὅρα πρόῤῥησιν ἅπαντα σαφῶς αὐτῇ μηνύουσαν τὰ μέλλοντα γενήσεσθαι.
Ἁλλόμενοι γὰρ οἱ παῖδες ἐν τῇ γαστρὶ καὶ σκιρτῶντες ἤδη προανεφώνουν ἅπαντα μετὰ ἀκριβείας καὶ λοιπὸν ἐμάνθανεν ἡ γυνὴ οὐχ ὅτι δύο μόνον τέξεται παῖδας ἀλλ' ὅτι καὶ εἰς ἔθνη οὗτοι ἐκταθήσονται καὶ ὅτι ὁ ἐλάσσων κυριεύσει τοῦ μείζονος.
Καὶ ὅτε φησὶν ἤγγισεν ὁ καιρὸς τοῦ τόκου Ἐξῆλθεν ὁ πρωτότοκος πυῤῥάκης ὡσεὶ δορὰ δασύς ἐπωνόμασε δὲ τὸ ὄνομα αὐτοῦ Ἡσαῦ.
Καὶ μετὰ ταῦτα ἐξῆλθεν ὁ ἀδελφὸς αὐτοῦ καὶ ἡ χεὶρ αὐτοῦ ἐπειλημμένη τῆς πτέρνης Ἡσαῦ καὶ ἐκάλεσε τὸ ὄνομα αὐτοῦ Ἰακώβ μονονουχὶ ἤδη καὶ ἐκ προοιμίων δεικνύντος τοῦ Θεοῦ ὅτι περιέσται κατὰ τὰ ῥηθέντα ὁ ἐλάττων τοῦ μείζονος.
Κατεῖχε γὰρ φησὶ τῇ χειρὶ τὴν πτέρναν Ἡσαῦ ὅπερ ἦν σημεῖον καταγωνιζομένου τὸν ἰσχυρὸν εἶναι δοκοῦντα.
Καὶ σκόπει μοι τὴν θείαν Γραφὴν ὅπως διὰ τὰ μέλλοντα ὕστερον συμβήσεσθαι ἤδη προαναφωνεῖ καὶ δείκνυσιν ἡμῖν ἄνωθεν καὶ ἐξ ἀρχῆς ἑκάστου τὸ ἐπιτήδευμα καὶ ὅτι ὁ μὲν περὶ τὸ κυνηγεῖν ἠσχολεῖτο ὁ δὲ ἄγροικος ἦν ἄνθρωπος ἄπλαστος οἰκίαν οἰκῶν.
Διὸ ἡ μὲν Ῥεβέκκα ἠγάπα τὸν Ἰακὼβ ὁ δὲ Ἰσαὰκ τὸν Ἡσαῦ Ἐπειδὴ ἡ θήρα αὐτοῦ φησὶ βρῶσις ἦν αὐτῷ.
Ὅρα πῶς τοὺς παῖδας διενείμαντο καὶ ἡ μὲν διὰ τὸ ἐπὶ τῆς οἰκίας διατρίβειν ὁρῶσα τοῦ παιδὸς τὸ ἄπλαστον πλείονα τὴν εὔνοιαν περὶ αὐτὸν ἐπεδείκνυτο ὁ δὲ πατὴρ διά τε τὸ πρωτότοκον ἐκεῖνον γεγενῆσθαι καὶ διὰ τὴν θήραν ἠγάπα τὸν Ἡσαῦ.
Ἀλλ' οὗτοι μὲν τῇ φυσικῇ φιλοστοργίᾳ κατακολουθοῦντες ταῦτα ἐποίουν ἡ δὲ πρόῤῥησις κατὰ μικρὸν εἰς ἔργον ἐξῄει ἡ λέγουσα ὅτι Ὁ μείζων δουλεύσει τῷ ἐλάσσονι.
Ὅρα γὰρ εὐθέως.
Ἥψησε φησὶν Ἰακὼβ ἕψημα ἦλθε δὲ Ἡσαῦ ἐκ τοῦ πεδίου ἐκλείπων.
Καὶ εἶπεν Ἡσαῦ τῷ Ἰακώβ Γεῦσόν με ἀπὸ τοῦ ἑψήματος τοῦ πυῤῥοῦ τούτου ὅτι ἐκλείπω.
Διὰ τοῦτο ἐκλήθη τὸ ὄνομα αὐτοῦ Ἐδώμ.
Καὶ εἶπεν Ἰακὼβ Ἀπόδος μοι τὰ πρωτοτόκια.
Ὁ δέ φησι Τί μοι τούτων ὄφελος τῆς τελευτῆς ἤδη με καταλαμβανούσης εἰ μὴ μετάσχοιμι τῆς τροφῆς Ὁ δὲ καὶ τὸν ὅρκον ἀπαιτεῖ ὥστε βεβαίαν αὐτῷ γενέσθαι τούτων τὴν παραχώρησιν.
Καὶ ὤμοσε φησὶν Ἡσαῦ.
Ἰδοὺ λοιπὸν ἐντεῦθεν ἀντεστράφη ἡ τάξις καὶ τὸ τοῦ πρωτοτόκου ἀξίωμα μετῆλθεν ἐπὶ τὸν τῇ ἀρετῇ τῆς ψυχῆς διαλάμποντα.
Καὶ ἀπέδοτο φησὶν Ἡσαῦ τὰ πρωτοτόκια ἀντὶ τοῦ Πέπρακε τῆς τροφῆς ἕνεκα τὸ ἀξίωμα τὸ παρὰ τῆς φύσεως αὐτῷ δωρηθέν διὸ ἐπήγαγε Καὶ ἐφαύλισεν Ἡσαῦ τὰ πρωτοτόκια ἀγνώμων γέγονε περὶ τὴν κατασχεθεῖσαν αὐτῷ ἐξ αὐτῆς τῆς φύσεως προεδρίαν.
Τοῦτο δὲ ὅλον ἐγίγνετο ἵνα κἀκείνου δειχθῇ ἡ ἀγνωμοσύνη καὶ ἡ τοῦ Θεοῦ πρόῤῥησις εἰς ἔργον ἐξέλθῃ.
Ταῦτα δὲ ἀκούοντες παιδευώμεθα μηδέποτε τῶν παρὰ τοῦ Θεοῦ δωρεῶν ἀμελεῖν μηδὲ μικρῶν ἕνεκα καὶ εὐτελῶν τὰ μεγάλα προΐεσθαι.
Τίνος γὰρ ἕνεκεν εἰπέ μοι βασιλείας οὐρανῶν προκειμένης καὶ τῶν ἀποῤῥήτων ἐκείνων ἀγαθῶν περὶ τὴν τῶν χρημάτων ἐπιθυμίαν μεμήναμεν καὶ τὰ πρόσκαιρα καὶ πολλάκις οὐδὲ μέχρι τῆς ἑσπέρας ἡμῖν παραμένοντα τῶν διηνεκῶς καὶ ἀεὶ παραμενόντων προτιμῶμεν Καὶ τί τῆς ἀνοίας ταύτης χεῖρον γένοιτ' ἂν ὅταν κἀκείνων ἀποστερώμεθα διὰ τὴν περὶ ταῦτα ἐπιθυμίαν καὶ μηδὲ τούτων ἀπολαύειν καθαρῶς δεδυνήμεθα Τί γὰρ ὄφελος εἰπέ μοι τῆς πολλῆς περιουσίας Ἢ οὐκ ἴστε ὅτι ἡ πολλὴ προσθήκη τῶν χρημάτων οὐδὲν ἕτερον ἡμῖν ἐργάζεται ἢ φροντίδων προσθήκην καὶ περισπασμὸν καὶ ἀγρυπνίαν Οὐχ ὁρᾶτε ὅτι οὗτοι μάλιστά εἰσιν οἱ πάντων ὡς εἰπεῖν δοῦλοι οἱ τὰ πλείονα περιβεβλημένοι καὶ καθ' ἑκάστην ἡμέραν τὰς σκιὰς αὐτὰς δεδοικότες Ἐντεῦθεν γὰρ τίκτονται αἱ ἐπιβουλαὶ αἱ βασκανίαι ὁ φθόνος ὁ πολὺς τὰ μυρία ἄλλα κακά.
Καὶ πολλάκις ἂν ἴδοις τὸν μύρια τάλαντα χρυσίου ἔχοντα ἀποκείμενα μακαρίζοντα τὸν ἐπ' ἐργαστηρίου ἑστηκότα καὶ ἐκ τῆς τῶν χειρῶν ἐργασίας τὴν τροφὴν ποριζόμενον.
Ποία οὖν ἡδονὴ ἢ ποῖον κέρδος ὅταν μήτε τούτων ἀπολαύωμεν καὶ διὰ τὴν περὶ ταῦτα ἐπιθυμίαν καὶ τῶν μειζόνων ἀποστερώμεθα Τί δὲ λέγω τῶν μειζόνων ὅταν μετὰ τῶν ἐνταῦθα κακῶν καὶ τὴν ἔκπτωσιν τῶν ἐκεῖ ἀγαθῶν καὶ πρὸς τὴν γέενναν αὐτὴν ἀποπεμπώμεθα Καὶ οὔπω λέγω τὰ μυρία ἁμαρτήματα τὰ ἐντεῦθεν συλλεγόμενα τοὺς δόλους τὰς συκοφαντίας τὰς ἁρπαγὰς τὰς πλεονεξίας.
Ἀλλὰ κἂν ἁπάντων τούτων ἐλεύθερος ᾖ τις ὅπερ ἂν εἴη τῶν δυσχερῶν τοσαῦτα δὲ εἴη περιβεβλημένος χρημάτων καὶ τῆς οἰκείας μόνης ἀπολαύσεως γινόμενος καὶ μὴ προϊέμενος τοῖς ἐν χρείᾳ οὖσι μετὰ δαψιλείας τὸ τῆς γεέννης πῦρ καὶ τὸν τοιοῦτον ἐκδέξεται.
Καὶ τοῦτο διδάσκει ἡμᾶς σαφῶς ἡ παραβολὴ ἡ ἐν τῷ Εὐαγγελίῳ κειμένη ἡνίκα τοὺς μὲν ἐκ δεξιῶν ἔστησε τοὺς δὲ ἐξ εὐωνύμων καὶ τοῖς μὲν τὴν βασιλείαν εἶπεν ἡτοιμάσθαι διὰ τὴν περὶ τοὺς δεομένους ἐπιμέλειαν Δεῦτε γὰρ φησὶν οἱ εὐλογημένοι τοῦ Πατρός μου κληρονομήσατε τὴν ἡτοιμασμένην ὑμῖν βασιλείαν ἀπὸ καταβολῆς κόσμου.
Τίνος ἕνεκεν καὶ διὰ τί Ἐπείνασα γὰρ καὶ ἐδώκατέ μοι φαγεῖν.
Τοῖς δὲ τὸ πῦρ αἰώνιον Πορεύεσθε γὰρ φησὶν ἀπ' ἐμοῦ οἱ κατηραμένοι εἰς τὸ πῦρ αἰώνιον τὸ ἡτοιμασμένον τῷ διαβόλῳ καὶ τοῖς ἀγγέλοις αὐτοῦ.
Μέγας τοῦ ῥήματος ὁ ὄγκος ὁ Δεσπότης τῶν ἁπάντων καὶ δημιουργός φησιν Ἐπείνασα καὶ οὐκ ἐδώκατέ μοι φαγεῖν.
Ποίας οὐκ ἂν καθίκοιτο τοῦτο ψυχῆς κἂν αὐτολιθίνη τυγχάνῃ Ὁ Δεσπότης σου πεινῶν περιέρχεται καὶ σὺ τρυφᾷς καὶ οὐ τοῦτο μόνον τὸ δεινὸν ἀλλ' ὅτι καὶ τρυφῶν περιορᾷν αὐτὸν ἀνέχῃ καὶ ταῦτα οὐδὲ πολλοῦ τινος δεόμενον ἀλλ' ἄρτου μόνον ἑνὸς ὥστε τὸν λιμὸν παραμυθήσασθαι.
Ἀλλ' αὐτὸς μὲν τῷ κρυμῷ πηγνύμενος περιέρχεται σὺ δὲ τὰ τῶν σηρῶν νήματα περικείμενος οὐκ ἐπιστρέφῃ οὐδὲ τὴν συμπάθειαν ἐπιδείκνυσαι ἀλλ' ἀνηλεῶς παρατρέχεις.
Καὶ ποίας ταῦτα ἂν εἴη συγγνώμης ἄξια Μὴ τοίνυν τοῦτο σπουδάζωμεν τὸ πάντων ἐκ παντὸς τρόπου πλείονα περιβάλλεσθαι ἀλλ' ἐκεῖνο σκοπῶμεν ὅπως καὶ ταῦτα καλῶς διαθῶμεν καὶ τὴν τῶν ἐν χρείᾳ τυγχανόντων ἔνδειαν παραμυθησώμεθα κἀκείνων μὴ ἐκπέσωμεν τῶν ἀεὶ μενόντων τῶν οὐδεμίαν μεταβολὴν ἐπιδεχομένων.
Διὰ γὰρ τοῦτο καὶ τὴν ἡμέραν ἡμῶν τῆς τελευτῆς ἄδηλον ἡμῖν ἐποίησεν ὁ Δεσπότης ἵνα ἡμᾶς παρασκευάσῃ διηνεκῶς νήφειν καὶ ἐγρηγορέναι καὶ ταύτῃ μᾶλλον διεγείρῃ πρὸς τὴν τῆς ἀρετῆς ἐπιμέλειαν.
Γρηγορεῖτε γὰρ φησὶν ὅτι οὐκ οἴδατε τὴν ἡμέραν οὐδὲ τὴν ὥραν.
Ἀλλ' ἡμεῖς τὸ ἐναντίον πράττομεν καὶ δι' ὅλου καθεύδομεν ὕπνον τούτου τοῦ φυσικοῦ βαρύτερον.
Ὁ μὲν γὰρ τοῦτον καθεύδων τὸν ὕπνον καὶ πρὸς τὰ κακὰ καὶ πρὸς τὰ καλὰ ἀνενέργητος τυγχάνει ἡμεῖς δὲ ἕτερον ὕπνον καθεύδομεν πρὸς μὲν τὰ τῆς ἀρετῆς ἔργα καθεύδοντες πρὸς δὲ τὰ τῆς κακίας ἐγρηγορότες κἀκεῖνα μὲν ἀόκνως διαπραττόμενοι ἐν δὲ τούτοις πολλὴν τὴν ῥᾳθυμίαν καὶ τὸν ὕπνον ἐπιδεικνύμενοι καὶ ταῦτα ὁρῶντες καθ' ἑκάστην ἡμέραν τοὺς μὲν ἐντεῦθεν ἀπαγομένους τοὺς δὲ καὶ ἐν τῷ παρόντι βίῳ πολλὴν τὴν μεταβολὴν ὑπομένοντας καὶ οὐδὲ αὐτὴ ἡ ἀνωμαλία παιδεῦσαι ἡμᾶς ἱκανὴ καὶ εἰς πόθον τῆς ἀρετῆς ἀναγαγεῖν καὶ παρασκευάσαι ὑπεριδεῖν τῶν παρόντων καὶ ποθῆσαι τὰ μέλλοντα καὶ προτιμῆσαι τῆς σκιᾶς καὶ τῶν ὀνειράτων τὴν ἀλήθειαν.
Σκιᾶς γὰρ καὶ ὀνειράτων οὐδὲν τὰ παρόντα διενήνοχε.
Μὴ τοίνυν ἑαυτοὺς ἀπατῶμεν μηδὲ τὰς σκιὰς μεταδιώκωμεν ἀλλ' ὀψὲ γοῦν ποτε τῆς οἰκείας σωτηρίας φροντίδα ποιησώμεθα καὶ τὰ χρήματα κενώσωμεν εἰς τοὺς δεομένους ἵνα τῆς ἐπὶ τούτοις ἀμοιβῆς ἀξιωθῶμεν παρὰ τοῦ φιλανθρώπου Θεοῦ ἧς γένοιτο πάντας ἡμᾶς ἀπολαῦσαι χάριτι καὶ φιλανθρωπίᾳ τοῦ Κυρίου ἡμῶν Ἰησοῦ Χριστοῦ μεθ' οὗ τῷ Πατρὶ ἡ δόξα ἅμα τῷ ἁγίῳ Πνεύματι νῦν καὶ ἀεὶ καὶ εἰς τοὺς αἰῶνας τῶν αἰώνων.
Πάλιν ἐκ τῆς ἀκολουθίας τῶν πρώην ἡμῖν εἰρημένων βούλομαι τῆς πρὸς ὑμᾶς ἅψασθαι διδασκαλίας ὥστε δὲ εἰδέναι ὑμᾶς σαφῶς ποῦ τὸν λόγον πρώην κατελύσαμεν καὶ ὅθεν αὐτὸν προσήκει σήμερον ἀναλαβεῖν ἀναγκαῖον ὑπομνῆσαι τὴν ὑμετέραν ἀγάπην.
Εἰ γὰρ καὶ αὐτοὶ διὰ τὸ πολλαῖς φροντίσι περιέλκεσθαι ἴσως ἐπιλέλησθε ἀλλ' ἐμοὶ προσήκει εἰς ὑπόμνησιν ὑμᾶς ἀγαγεῖν ἵνα διὰ τῆς μνήμης σαφέστερος ὑμῖν ὁ λόγος γένηται ὁ μέλλων σήμερον ῥηθήσεσθαι.
Ἴστε ὅτι πρότερον τῆς Ῥεβέκκας τὸ φιλόθεον διηγούμενος κἀκεῖθεν ἐπὶ τὸν Ἡσαῦ καὶ τὸν Ἰακὼβ ἐλθόντες ἐκεῖ κατηντήσαμεν ἔνθα τὰ πρωτοτόκια ἀπέδοτο τῷ Ἰακὼβ ὁ Ἡσαῦ τοῦ ἑψήματος ἀπολαύσας καὶ διὰ τὴν τῆς τροφῆς ἐπιθυμίαν τῆς προεδρίας ἑαυτὸν ἀπεστέρησε.
Τοῦτο δὲ ἐγίνετο οὐχ ἁπλῶς ἀλλ' ἵνα ἡ τοῦ Θεοῦ πρόῤῥησις διὰ τῶν ἔργων πληρωθῇ ἡ λέγουσα Τὸν Ἰακὼβ ἠγάπησα τὸν δὲ Ἡσαῦ ἐμίσησα.
Ἐπειδὴ γὰρ ὡς Θεὸς τὰ μέλλοντα προῄδει προανεφώνησε καὶ τούτου τὴν ἀρετὴν κἀκείνου τῆς γνώμης τὴν μοχθηρίαν.
Τί δέ ἐστι τοῦτο τὸ τῶν πρωτοτοκίων Εἰ καὶ μὴ τότε ὁ καιρὸς ἐπέτρεπεν εἰπεῖν ἐπὶ τῆς ὑμετέρας ἀγάπης ἀλλ' ἀναγκαῖον νῦν ὑμᾶς διδάξαι.
Μεγίστη γὰρ εἶναι τιμὴ τὸ παλαιὸν ἐνομίζετο ἔσχε δὲ τῆς τιμῆς τὴν ὑπόθεσιν ἐντεῦθεν.
Ἡνίκα τὸ τῶν Ἰσραηλιτῶν ἔθνος τῆς Αἰγύπτου ἀπαλλάξαι ἐβούλετο ὁ τῶν ὅλων Θεὸς καὶ τῆς τυραννίδος ἐλευθερῶσαι τοῦ Φαραῶ διὰ τὴν πρὸς τὸν πατριάρχην ἐπαγγελίαν ἀντιτείνοντος καὶ κατέχειν βουλομένου τότε τοῦ Αἰγυπτίου μετὰ τὰς διαφόρους πληγὰς ταύτην ἐπαγαγὼν τὴν πληγὴν ὁ Δεσπότης τελευταίαν μονονουχὶ ταῖς οἰκείαις χερσὶ παρεσκεύασε τοὺς Αἰγυπτίους ἐξῶσαι τὸ τῶν Ἰσραηλιτῶν ἔθνος.
Ἀθρόον γὰρ πάντων τῶν Αἰγυπτίων τὰ πρωτότοκα ἀναιρεθῆναι προσέταξε καὶ ἦν ἰδεῖν καθ' ἑκάστην οἰκίαν οἰμωγὰς καὶ δάκρυα καὶ οὐδὲ μέχρι τούτου στῆναι ἐνόμιζον τὴν ἀπειλὴν ἀλλ' ἐκ τούτου προσεδόκων καὶ ἐπὶ πάντας ὁδῷ βαδίζοντα ἐλεύσεσθαι τὸν θάνατον.
Ἐπεὶ οὖν τῶν ἐν Αἰγύπτῳ πάντων τῶν γεννωμένων πρωτοτόκων ἀθρόον ὁ θάνατος γέγονεν οἱ δὲ Ἰσραηλῖται τῆς ἄνωθεν ῥοπῆς ἀπολαύοντες ἀβλαβεῖς διέμενον δεικνὺς καὶ διὰ τούτου τὴν περὶ αὐτοὺς εὔνοιαν ὁ τῶν ὅλων Θεὸς ἀντὶ τῆς ἀναιρέσεως τῶν πρωτοτόκων ἐκείνων τὰ πρωτότοκα τῶν Ἰουδαίων αὐτῷ ἀνατιθέναι λοιπὸν προσέταξεν.
Ἐντεῦθεν καὶ ἡ Λευῒ φυλὴ εἰς ἱερουργίαν ἀφωρίσθη καὶ ἐξ ἐκείνου οὐ μόνον τῶν ἀνθρώπων τὰ πρωτότοκα ἀνετίθεντο τῷ Θεῷ ἀλλὰ καὶ τῶν ἀλόγων καὶ πάντων ἁπαξαπλῶς.
Καὶ πρόσταγμα ἦν τὸ κελεῦον ὑπέρ τε τῶν ἀνθρώπων ὑπέρ τε τῶν ἀκαθάρτων ζώων τὴν τιμὴν κατατιθέναι.
Ἀλλ' εἰ καὶ ὕστερον αὕτη ἡ νομοθεσία γέγονεν ἡ περὶ τῶν πρωτοτόκων ἀλλ' ὅμως ἤδη ἄνωθεν καὶ ἐκ προοιμίων ἐδόκουν πλέον τι ἔχειν προτέρημα οἱ τὴν νηδὺν τῆς μητρὸς διανοίξαντες.
Ταύτην οὖν τὴν τιμὴν ἣν καὶ ἐκ φύσεως ἔσχεν ὁ Ἡσαῦ μετήγαγε διὰ τὴν οἰκείαν ἀκρασίαν ἐπὶ τὸν ἀδελφόν.
Καὶ ὁ μὲν καὶ τὸ παρὰ τῆς φύσεως αὐτῷ δοθὲν ἀπώλεσεν ὁ δὲ καὶ ὅπερ οὐκ εἶχεν ἐκ φύσεως αὐτῷ προσέλαβε.
Καὶ ἐπειδὴ ἄνωθεν αὐτῷ ταῦτα ἦν κεχρησμῳδημένα διὰ τοῦτο καὶ ἡ Ῥεβέκκα τὴν προσηγορίαν αὐτῷ ἐπιτιθεῖσα Ἰακὼβ αὐτὸν ἐκάλεσεν ὅπερ πτερνισμὸς ἑρμηνεύεται καθάπερ καὶ ὁ Ἡσαῦ μετὰ τὰς τοῦ πατρὸς εἰς αὐτὸν εὐλογίας γεγενημένας ἀποδυρόμενος ἔλεγε Δικαίως ἐκλήθη τὸ ὄνομα αὐτοῦ Ἰακώβ ἐπτέρνικε γάρ με ἤδη δεύτερον τοῦτο τά τε πρωτοτόκιά μου εἰλήφει καὶ νῦν εἴληφε τὴν εὐλογίαν μου.
Σκόπει πόση τῶν παλαιῶν ἦν ἡ σύνεσις μᾶλλον δὲ πόση τοῦ Θεοῦ ἡ σοφία ὡς καὶ τὰς γυναῖκας παρασκευάζειν μὴ ἁπλῶς μηδὲ ὡς ἔτυχε τὰς προσηγορίας τοῖς τεχθεῖσιν ἐπιτιθέναι ἀλλ' ἐναποτίθεσθαι τῇ τοῦ παιδίου προσηγορίᾳ τῶν μελλόντων ἔσεσθαι τὴν προαναφώνησιν.
Καὶ σπανίως εὑρήσεις ὁμωνύμους τοῖς γεννησαμένοις τοὺς τεχθέντας καλουμένους ἢ τάχα που οὐδαμοῦ ἀλλὰ κἂν ὁ πατὴρ τὴν προσηγορίαν τῷ παιδὶ μέλλῃ ἐπιτιθέναι ξένην τινὰ καὶ καινὴν ἐπιτίθησιν ὥστε δι' αὐτῆς προμηνῦσαί τινα τῶν μελλόντων ἔσεσθαι καὶ ἡ μήτηρ πάλιν ὁμοίως.
Οὕτω καὶ ὁ Λάμεχ τὸν υἱὸν προσαγορεύων Νῶε ἐκάλεσε καὶ ἐπήγαγε λέγων Οὗτος διαναπαύσει ἡμᾶς.
Οὕτω καὶ ἑκάστην προσηγορίαν διερευνώμενος μετὰ ἀκριβείας εὑρήσεις πάντως τι αἰνιττομένην οὐ καθάπερ νῦν ποιοῦσιν ἁπλῶς καὶ ὡς ἔτυχεν ἀπὸ τῶν γεννησαμένων σπουδάζοντες τὰς προσηγορίας ὀνομάζειν ἀλλὰ πᾶς ὁ σκοπὸς αὐτοῖς ἦν ὥστε διηνεκῆ ὑπόμνησιν ἐναποτιθέναι διὰ τῆς προσηγορίας τῷ τεχθέντι.
Ἀλλ' ἴδωμεν λοιπὸν μετὰ τὴν τῶν πρωτοτοκίων ἐναλλαγὴν τί πάλιν ἡμῖν διηγεῖται ὁ μακάριος Μωϋσῆς περὶ τοῦ πατρὸς τούτων καὶ ὅπως καθάπερ ἐπὶ τοῦ πατριάρχου καὶ οὗτος λιμοῦ καταλαβόντος πολλῆς ἀξιοῦται τῆς ἄνωθεν κηδεμονίας διά τε τὴν οἰκείαν ἐρετὴν διά τε τὴν εἰς τὸν πατριάρχην γεγενημένην ἐπαγγελίαν.
Ἐγένετο δὲ φησὶ λιμὸς ἐπὶ τῆς γῆς χωρὶς τοῦ λιμοῦ τοῦ πρότερον ὃς ἐγένετο ἐν τῷ χρόνῳ τοῦ Ἀβραάμ.
Ἵνα μὴ νομίσῃς περὶ ἐκείνου τοῦ λιμοῦ αὐτὸν διαλέγεσθαι.
διὰ τοῦτο ἐπήγαγε Χωρὶς τοῦ λιμοῦ τοῦ πατριάρχου ἀντὶ τοῦ Ἕτερος τοιοῦτος νῦν κατέβαλε λιμὸς τὴν γῆν ἐπὶ τοῦ Ἰσαὰκ οἷος καὶ ἐπὶ τοῦ πατρὸς αὐτοῦ.
Καὶ ἡ τῶν ἀναγκαίων σπάνις πάντας ἐν θορύβῳ μεγίστῳ καθίστα καὶ ἐκ τῶν οἰκείων μετανίστασθαι κατήπειγε καὶ πρὸς ἐκείνους τοὺς τόπους χωρεῖν ἔνθα τῶν ἐπιτηδείων τὴν εὐπορίαν ἦν εὑρεῖν.
Ὅθεν καὶ ὁ δίκαιος οὗτος θεασάμενος τὸν λιμὸν Ἐπορεύθη φησὶ πρὸς Ἀβιμέλεχ εἰς Γέραρα.
Ἐνταῦθα γὰρ καὶ ὁ Ἀβραὰμ μετὰ τὴν ἀπὸ τῆς Αἰγύπτου ἐπάνοδον πάλιν ἀπῆλθεν.
Εἰκὸς δὲ καὶ τοῦτον διὰ τοῦτο ἐκεῖ ἀπεληλυθέναι ὡς ἐκεῖθεν ὁρμῆσαι βουλόμενον ἐπὶ τὴν Αἴγυπτον καὶ ὅτι τοῦτό ἐστιν ἄκουσον τῆς Γραφῆς λεγούσης Ὤφθη γὰρ αὐτῷ φησὶν ὁ Θεὸς καὶ εἶπε Μὴ καταβῇς εἰς Αἴγυπτον.
Οὐ βούλομαί σε φησὶ τὴν μακρὰν ἐκείνην στείλασθαι ὁδὸν ἀλλ' ἐνταῦθα μένειν.
Ἀλλ' οὐδὲ ἀφίημί σε πεῖραν τῆς στενοχωρίας λαβεῖν ἀλλὰ τὴν ὑπόσχεσιν τὴν πρὸς τὸν πατέρα σου εἰς ἔργον ἄξω καὶ τὰ ἐκείνῳ ἐπηγγελμένα εἰς σὲ ἐκβήσεται καὶ σὺ τῶν πρὸς ἐκεῖνον ὑποσχέσεων τὸ πέρας δέξῃ.
Μὴ καταβῇς εἰς Αἴγυπτον κατοίκησον δὲ ἐν τῇ γῇ ᾗ ἐάν σοι εἴπω καὶ παροίκει ἐν τῇ γῇ ταύτῃ.
Ἵνα μὴ νομίσῃ ὁ δίκαιος ὅτι βουλόμενος αὐτὸν τῆς στενοχωρίας τῆς ἀπὸ τοῦ λιμοῦ πεῖραν λαβεῖν τοῦτο ἐπιτάττει καὶ οὐ συγχωρεῖ εἰς τὴν Αἴγυπτον ἀπελθεῖν φησί Μὴ ἀγωνία μηδὲ φρόντιζε ἀλλ' ἐνταῦθα μένε Ἐγὼ γὰρ ἔσομαι μετὰ σοῦ.
Τὸν χορηγὸν ἁπάντων τῶν ἀγαθῶν ἔχων μὴ φρόντιζε μηδενός.
Ἐγὼ γὰρ ὁ πάντων Δεσπότης ἔσομαι μετὰ σοῦ καὶ οὐ τοῦτο μόνον ἀλλὰ Καὶ εὐλογήσω σε ἀντὶ τοῦ Ἐπίδοξόν σε ποιήσω καὶ τὴν παρ' ἐμοῦ σοι εὐλογίαν παρέξω.
Τί ἂν εἴη τούτου μακαριώτερον τοῦ δικαίου τοῦ τοσαύτην ἐπαγγελίαν παρὰ τοῦ Θεοῦ δεξαμένου ὅτι Ἔσομαι μετὰ σοῦ καὶ εὐλογήσω σε Τοῦτό σε πάντων εὐπορώτερον ἀποδείξει τοῦτό σε ἐν πολλῇ περιουσίᾳ εἶναι παρασκευάσει τοῦτό σοι ἡ μεγίστη δόξα τοῦτο ἡ ἄφατος περιφάνεια τοῦτο ἡ ἀσφάλεια τοῦτο τῶν ἀγαθῶν τὸ κεφάλαιον τὸ ἐμὲ εἶναι μετὰ σοῦ καὶ εὐλογῆσαί σε.
Πῶς δέ σε εὐλογήσω Σοὶ καὶ τῷ σπέρματί σου δώσω τὴν γῆν ταύτην.
Ὡς ξένος καὶ ἀλήτης νομίζεις ἐπιχωριάζειν τοῖς μέρεσι τούτοις ἴσθι ὅτι σοὶ καὶ τῷ σπέρματί σου πᾶσα αὕτη δοθήσεται ἡ γῆ.
Καὶ ἵνα θαῤῥεῖν ἔχῃς μάνθανε ὅτι Τὸν ὅρκον ὃν ὤμοσα Ἀβραὰμ τῷ πατρί σου τοῦτον ἐπὶ σοὶ στήσω.
Ὅρα συγκατάβασιν Θεοῦ.
Οὐκ εἶπεν ἁπλῶς Τὰς συνθήκας ἃς ἐποιησάμην πρὸς τὸν πατέρα τὸν σὸν οὔτε τὰς ἐπαγγελίας ἃς ὑπεσχόμην ἀλλὰ τί Τὸν ὅρκον ὃν ὤμοσα.
Ὅρκῳ αὐτὸν ἐπιστωσάμην φησὶ καὶ ὀφείλω εἰς ἔργον ἀγαγεῖν καὶ πληρῶσαι τὸν ὅρκον τὸν ἐμόν.
Ὁρᾷς Θεοῦ φιλανθρωπίαν Οὐ πρὸς τὴν οἰκείαν ἀξίαν ὁρῶν φθέγγεται ἀλλὰ πρὸς τὴν ἀσθένειαν συγκαταβαίνων τὴν ἡμετέραν.
Ἐπειδὴ γὰρ οἱ ἄνθρωποι ὡς ἐπὶ τὸ πλεῖστον ἐκεῖνα εἰς ἔργον ἄγειν σπουδάζουσιν οὐχ ἅπερ ἂν ἁπλῶς ὑπόσχωνταί τισιν ἀλλ' ὅσα ἂν μεθ' ὅρκου ἐπαγγέλλωνται τὸν αὐτὸν δὴ τρόπον καὶ ὁ τῶν ὅλων Θεὸς πληροφορῶν τὸν δίκαιον ὅτι πάντως ἔσται τὰ παρ' αὐτοῦ λεγόμενα φησίν Ἴσθι ὅτι τὰ παρ' ἐμοῦ ὀμνυθέντα εἰς ἔργον ἀχθῆναι δεῖ.
Τί οὖν φησίν ὁ Θεὸς ὤμοσε καὶ κατὰ τίνος ὀμόσαι ἠδύνατο Ὁρᾷς ὅτι συγκαταβάσεως ἦν τὸ εἰρημένον τὴν γὰρ βεβαίωσιν τῆς ὑποσχέσεως ὅρκον ἐκάλεσε.
Καὶ στήσω φησὶ τὸν ὅρκον μου ὃν ὤμοσα Ἀβραὰμ τῷ πατρί σου.
Εἶτα διδάσκει αὐτὸν καὶ τίνα ἐστὶν ἃ ὑπέσχετο καὶ περὶ τίνων αὐτῷ διεβεβαιώσατο.
Καὶ πληθυνῶ τὸ σπέρμα σου ὡς τοὺς ἀστέρας τοῦ οὐρανοῦ.
Τοῦτο γὰρ καὶ τῷ πατριάρχῃ ἔλεγεν ὅτι Τοσοῦτον ἔσται τὸ σπέρμα σου ὡς καὶ τοῖς ἄστροις καὶ τῇ ἄμμῳ παρισωθῆναι.
Καὶ δώσω φησὶν τῷ σπέρματί σου πᾶσαν τὴν γῆν ταύτην καὶ ἐνευλογηθήσονται ἐν τῷ σπέρματί σου πάντα τὰ ἔθνη τῆς γῆς.
Διὰ τοῦτο δὲ τὰς ὑποσχέσεις τὰς εἰς ἐκεῖνον γεγενημένας εἰς σὲ πληρώσω Ἀνθ' ὧν ὑπήκουσεν Ἀβραὰμ ὁ πατήρ σου τῆς ἐμῆς φωνῆς καὶ ἐφύλαξε τὰ προστάγματά μου καὶ τὰ δικαιώματά μου καὶ τὰ νόμιμά μου.
Ὅρα Θεοῦ σοφίαν ὅπως διεγείρει τοῦ δικαίου τὴν διάνοιαν καὶ προθυμότερον ἐργάζεται καὶ παρασκευάζει μιμητὴν τοῦτον τοῦ οἰκείου πατρὸς καταστῆναι.
Εἰ γὰρ ἐκεῖνος ἐπειδὴ φησὶν ὑπήκουσε τῆς ἐμῆς φωνῆς ταύτης ἠξιώθη τῆς ὑποσχέσεως καὶ διὰ τὴν ἐκείνου ἀρετὴν εἰς σὲ τὸν ἐξ αὐτοῦ τεχθέντα ταῦτα πληροῦν μέλλω εἰ καὶ σὺ αὐτὸς ἐκείνου ζηλωτὴς κατασταίης καὶ τὴν ἐκείνου ὁδὸν ἔλθοις ἐννόησον ὅσης ἀπολαύσεις τῆς παρ' ἐμοῦ εὐνοίας καὶ πόσης προνοίας ἀξιωθήσῃ.
Ὁ γὰρ διὰ τὴν ἑτέρου ἀρετὴν μέλλων εὖ πάσχειν εἰ καὶ αὐτὸς ἐνάρετος γένοιτο πολλῷ πλείονος ἀξιωθήσεται κηδεμονίας.
Τί δέ ἐστιν Ἀνθ' ὧν ὑπήκουσε τῆς ἐμῆς φωνῆς καὶ ἐφύλαξε τὰ προστάγματά μου καὶ τὰς ἐντολάς μου καὶ τὰ δικαιώματά μου Εἶπον αὐτῷ Ἔξελθε ἐκ τῆς γῆς σου καὶ ἐκ τῆς συγγενείας σου καὶ δεῦρο εἰς τὴν γῆν ἣν ἄν σοι δείξω καὶ κατέλειπε τὰ ἐν χερσὶ καὶ τὰ ἄδηλα ἐδίωκε.
Καὶ οὐκ ἐνεδοίασεν οὐδὲ ἠμέλλησεν ἀλλὰ μετὰ πάσης προθυμίας τὸ ἐπίταγμα πληρῶν ὑπήκουσε τῆς ἐμῆς φωνῆς.
Πάλιν τὰ ὑπὲρ τὴν φύσιν αὐτῷ ἐπηγγειλάμην καὶ μετὰ τὸ τὴν ἡλικίαν ἀπαγορεῦσαι καὶ μηκέτι μήτε αὐτὸν μήτε τὴν μητέρα τὴν σὴν πρὸς τεκνογονίαν ἔχειν τινὰ ἐπιτηδειότητα ἀκούων παρ' ἐμοῦ ὅτι τὸ ἐξ αὐτοῦ σπέρμα εἰς τοσοῦτον ἐκταθήσεται ὡς πᾶσαν πληρῶσαι τὴν γῆν οὐδὲ τότε διεταράχθη τὸν λογισμὸν ἀλλ' ἐπίστευσε δι' ὃ καὶ δικαιοσύνη αὐτῷ ἐλογίσθη ὅτι τῇ δυνάμει τῇ ἐμῇ πιστεύσας καὶ ταῖς ὑποσχέσεσι θαῤῥήσας ταῖς ἐμαῖς ἀνώτερος γέγονε τῆς ἀσθενείας τῆς ἀνθρωπίνης.
Καὶ μετὰ τὸ σὲ τεχθῆναι τῆς μητρὸς τῆς σῆς δυσχεραινούσης πρὸς τὸν Ἰσμαὴλ τὸν ἐκ τῆς παιδίσκης τεχθέντα καὶ βουλομένης αὐτὸν ἀπελάσαι τῆς οἰκίας μετὰ τῆς Ἅγαρ ὥστε μηδὲν κοινὸν ἔχειν πρὸς σὲ τοῦ πατριάρχου διὰ τὴν πατρικὴν φιλοστοργίαν ἤδη σχέσιν τινὰ καὶ πρὸς ἐκεῖνον ἔχοντος ἀκούσας παρ' ἐμοῦ ὅτι Τὸ δοκοῦν ποίει τῇ Σάῤῥᾳ ἐπελάθετο τῆς φυσικῆς φιλοστοργίας καὶ ἐξέβαλε τὸν Ἰσμαὴλ μετὰ τῆς παιδίσκης καὶ πανταχοῦ ὑπήκουσε τῆς ἐμῆς φωνῆς καὶ ἐφύλαξε τὰ προστάγματά μου.
Καὶ γὰρ τὸ τελευταῖον προσταχθεὶς ὑπ' ἐμοῦ εἰς θυσίαν ἀνενεγκεῖν τὸν ἐν τῷ γήρει αὐτῷ δοθέντα τὸν οὕτω περιπόθητον οὐ περιειργάσατο τὸ πρόσταγμα οὐ διεταράχθη τὸν λογισμὸν οὐδὲ ἀνεκοινώσατο τῇ μητρὶ τῇ σῇ οὐ τοῖς παισὶν οὐ σοὶ αὐτῷ τὸ μέλλον ὑπ' αὐτοῦ πραχθήσεσθαι κατάδηλον ἐποίησεν ἀλλ' ἐῤῥωμένῳ τῷ λογισμῷ καὶ συντεταμένῃ τῇ προθυμίᾳ εἰς ἔργον ἄγειν τὸ ἐπίταγμα ἠπείγετο τὸ ἐμόν διὸ τὴν γνώμην αὐτοῦ στεφανώσας τὸ ἔργον ἐκώλυσα γενέσθαι.
Ἐπεὶ οὖν διὰ πάντων πολλὴν ἐπεδείξατο τὴν ὑπακοὴν καὶ φυλακὴν τῶν ἐμῶν προσταγμάτων διὰ τοῦτο σὲ τὸν ἐξ ἐκείνου τεχθέντα τῶν ὑποσχέσεων τῶν εἰς αὐτὸν γεγενημένων ποιῶ κληρονόμον.
Μίμησαι τοίνυν ἐκείνου τὴν ὑπακοὴν καὶ τοῖς παρ' ἐμοῦ λεγομένοις πίστευε ἵνα πολυπλασίονος τῆς ἀμοιβῆς ἀξιωθῇς ὑπέρ τε τῆς τοῦ πατρὸς ἀρετῆς ὑπέρ τε τῆς οἰκείας ὑπακοῆς καὶ μὴ καταβῇς εἰς Αἴγυπτον ἀλλ' ἐνταῦθα μένε.
Εἶδες Θεοῦ φιλανθρωπίαν ὅπως διὰ τῆς μνήμης τῆς ἀρετῆς τοῦ πατρὸς τούτου τὸν λογισμὸν ἐνεύρωσε Κατῴκησε δὲ φησὶν Ἰσαὰκ ἐν Γεράροις.
Ὅρα τοῖς αὐτοῖς καὶ τοῦτον περιπίπτοντα σχεδὸν οἷς ὁ πατὴρ περιέπεσεν.
Ἐπειδὴ γὰρ τὴν κατοίκησιν ἐποιήσατο ἐν Γεράροις Ἐπηρώτησαν φησὶν οἱ ἄνδρες τοῦ τόπου περὶ τῆς Ῥεβέκκας τῆς γυναικὸς αὐτοῦ καὶ εἶπεν Ἀδελφή μου ἐστίν ἐφοβήθη γὰρ μήποτε ἀποκτείνωσιν αὐτὸν ἡττώμενοι τοῦ κάλλους τῆς γυναικός.
Μήποτε γὰρ φησὶν ἀποκτείνωσιν αὐτὸν οἱ ἄνδρες τοῦ τόπου περὶ Ῥεβέκκας ὅτι ὡραία τῇ ὄψει ἦν.
Ἐγένετο δὲ πολυχρόνιος ἐκεῖ.
Παρακύψας δὲ Ἀβιμέλεχ εἶδε τὸν Ἰσαὰκ παίζοντα μετὰ Ῥεβέκκας τῆς γυναικὸς αὐτοῦ καὶ ἐκάλεσεν αὐτὸν καὶ εἶπεν αὐτῷ Ἆρά γε γυνή σου ἐστίν Τί ὅτι εἶπες Ἀδελφή μου ἐστίν Ἐπειδὴ ἐκ τῶν τεκμηρίων ἐφωράθη ὁ δίκαιος οὐκέτι λοιπὸν ἀρνεῖται ἀλλ' ὁμολογεῖ καὶ τὴν αἰτίαν φανερὰν καθίστησι δι' ἣν ἀδελφὴν καλέσαι κατεδέξατο.
Εἶπε γὰρ φησὶ Μήποτε ἀποθάνω δι' αὐτήν ὁ τοῦ θανάτου φόβος εἰς τοῦτό με ἐλθεῖν κατηνάγκασεν.
Ἴσως δὲ μεμαθηκὼς ἦν ὅτι καὶ ὁ πατὴρ τοῦτο τὸ δρᾶμα κατασκευάσας διέσωσεν ἑαυτὸν καὶ διὰ τοῦτο καὶ αὐτὸς ταύτην ἦλθε τὴν ὁδόν.
Ἀλλ' ὁ βασιλεὺς ἔναυλον ἔχων τὴν μνήμην ὧν πέπονθεν ἐπὶ τοῦ πατριάρχου τὴν Σάῤῥαν ἀφελόμενος παραχρῆμα ὑπὸ τῆς ἄνωθεν ἐπιτιμήσεως ἑαυτὸν ὑπεύθυνον καταστήσας φησὶ πρὸς αὐτόν Τί τοῦτο ἐποίησας Μικροῦ ἐκοιμήθη τις τοῦ γένους μου μετὰ τῆς γυναικός σου καὶ ἐπήγαγες ἂν ἐφ' ἡμᾶς ἄγνοιαν.
Ταύτην φησὶ τὴν ἀπάτην καὶ ἤδη ὑπέστημεν ὑπὸ τοῦ πατρὸς τοῦ σοῦ καὶ νῦν εἰ μὴ ταχέως συνείδομεν τὰ αὐτὰ ἂν ἐμέλλομεν ὑπομένειν Καὶ ἐπήγαγες ἂν ἐφ' ἡμᾶς ἄγνοιαν.
Καὶ γὰρ καὶ τότε δι' ἄγνοιαν ἁμαρτάνειν ἐμέλλομεν καὶ νῦν ὑπὸ τῆς ἀγνοίας μικροῦ δεῖν ἡμᾶς ἁμαρτίᾳ περιπεσεῖν παρεσκεύασας.
Συνέταξε δὲ φησὶν Ἀβιμέλεχ τῷ λαῷ αὐτοῦ λέγων Πᾶς ὁ ἁπτόμενος τοῦ ἀνθρώπου τούτου ἢ τῆς γυναικὸς αὐτοῦ θανάτου ἔνοχος ἔσται Ὅρα Θεοῦ πρόνοιαν ὅρα κηδεμονίαν ἄφατον.
Ὁ γὰρ εἰπὼν αὐτῷ Μὴ καταβῇς εἰς Αἴγυπτον καὶ κατοίκει ἐν τῇ γῇ ταύτῃ καὶ ἔσομαι μετὰ σοῦ οὗτος ἦν ὁ ταῦτα πάντα οἰκονομῶν καὶ τὸν δίκαιον ἐν τοσαύτῃ ἀσφαλείᾳ καθιστάς.
Σκόπει γὰρ τὸν βασιλέα ἔργον τοῦτο ποιούμενον ὥστε ἐν ἀδείᾳ διάγειν αὐτὸν καὶ πάσης ἀπηλλάχθαι φροντίδος.
Θάνατον γὰρ φησὶν ἠπείλησεν ἅπασιν εἴ τις ἅψαιτο αὐτοῦ ἢ τῆς γυναικὸς αὐτοῦ.
Ἐπειδὴ γὰρ οὗτος ἦν ὁ φόβος ὁ τοῦ θανάτου λέγω κατασείων τοῦ δικαίου τὴν διάνοιαν διὰ τοῦτο καὶ τοῦτον ἐκβληθῆναι πεποίηκεν ὁ φιλάνθρωπος Δεσπότης καὶ ἐν πάσῃ ἀσφαλείᾳ αὐτὸν λοιπὸν διάγειν.
Καὶ ὅρα τὸ θαυμαστὸν καὶ παράδοξον πῶς εὐμήχανος ὢν καὶ σοφὸς καὶ πάντα κατὰ τὸ βούλημα τὸ οἰκεῖον μετασκευάζων καὶ ἐν ἀπόροις πόρον εὑρίσκων διὰ τῶν ἐναντίων αὐτῶν καὶ πολεμίων εἶναι νομίζεσθαι διὰ τούτων τὴν ἀσφάλειαν τοῖς ἰδίοις θεράπουσι γενέσθαι προξενεῖ.
Πόθεν γὰρ εἰπέ μοι ὁ βασιλεὺς οὗτος τοσαύτην τοῦ δικαίου ποιεῖται τὴν πρόνοιαν μονονουχὶ ἀνακηρύττων αὐτὸν ἅπασι τοῖς τὴν πόλιν οἰκοῦσι καὶ περιφανῆ δεικνὺς καὶ περισπούδαστον αὐτῷ Οὕτω καὶ ὁ Ναβουχοδονόσορ μετὰ τὸ βαλεῖν εἰς τὴν κάμινον τοὺς παῖδας τοὺς τρεῖς καὶ διὰ τῶν πραγμάτων μαθεῖν τῶν νέων τῶν αἰχμαλώτων τὴν ἀρετὴν τότε ἀνακηρύττειν αὐτοὺς ἤρξατο καὶ πανταχοῦ διὰ τῆς οἰκείας γλώττης περιφανεῖς καθιστᾷν.
Τοῦτο γάρ ἐστι μάλιστα τῆς περιουσίας τῆς τοῦ Θεοῦ δυνάμεως ὅταν διὰ τῶν ἐχθρῶν ἀνακηρύττεσθαι τοὺς αὐτοῦ δούλους παρασκευάζῃ.
Καὶ ὁ μετὰ θυμοῦ τὴν κάμινον ἐκείνην ἐξαφθῆναι ποιήσας ἐπειδὴ εἶδεν ὅτι διὰ τὴν ἄνωθεν συμμαχίαν καὶ τῆς τοῦ πυρὸς ἐνεργείας περιεγένετο ἡ τῶν παίδων ἀρετὴ ἀθρόον μεταβαλλόμενος ἐκραύγασε λέγων Οἱ δοῦλοι τοῦ Θεοῦ τοῦ ὑψίστου.
Ὅρα μὴ μόνον αὐτοὺς ἀνακηρύττοντα ἀλλὰ καὶ τὸν Δεσπότην τῶν ὅλων Οἱ δοῦλοι γὰρ τοῦ Θεοῦ φησὶ τοῦ ὑψίστου ἐξέλθετε.
Τί γέγονεν οὐ σὺ τῇ τιμωρίᾳ παρέδωκας οὐ σὺ ἐπὶ τοσοῦτον ἐκκαυθῆναι τὴν κάμινον προσέταξας Ναὶ φησίν ἀλλὰ νῦν ὁρῶ ξένα καὶ παράδοξα πράγματα.
Τὸ γὰρ στοιχεῖον τοῦτο τῆς οἰκείας ἐνεργείας ἐπιλαθόμενον ὥσπερ δεσμοῖς τισι πεδηθὲν τοσαύτην ἐπεδείξατο τὴν ὑπακοὴν ὡς μηδὲ τῶν τριχῶν ἐφάψασθαι αὐτῶν.
Ὅθεν ἔστι συνιδεῖν ὅτι ὑπὲρ ἀνθρωπίνην φύσιν ἐστὶ τὸ γεγονὸς καὶ ἀπόῤῥητός τις καὶ θεία δύναμίς ἐστιν ἡ ταῦτα ἐργαζομένη καὶ τῶν παίδων τούτων τοσαύτην ποιουμένη τὴν πρόνοιαν.
Εἶδες Θεοῦ φιλανθρωπίαν ὅπως οὐκ ἐγκαταλιμπάνων τοὺς ἰδίους θεράποντας συνεχώρησεν εἰς τὴν κάμινον εἰσενεχθῆναι ἀλλὰ καὶ αὐτοὺς βουλόμενος λαμπροτέρους ἐργάσασθαι καὶ τὴν οἰκείαν δύναμιν ἐνδεικνύμενος καὶ τοῦ βαρβάρου κατεμάλαξε τὴν διάνοιαν καὶ τὴν τοσαύτην μακροθυμίαν ἐπεδείξατο Οὐδὲ γὰρ οὕτω θαυμαστὸν ἦν εἰ παρὰ τὴν ἀρχὴν ἐκώλυσεν αὐτοὺς εἰς τὴν κάμινον ἐμβληθῆναι ὡς νῦν θαυμαστότερον γέγονε καὶ πολὺ τὸ παράδοξον ὅτι καὶ ἐν μέσῳ τῷ πυρὶ τυγχάνοντας οὐδὲν ἀηδὲς παθεῖν συνεχώρησεν.
Ὅταν γὰρ αὐτὸς βούληται καὶ τοὺς ἐν μέσοις δεινοῖς γεγενημένους ἀνωτέρους καθίστησι καὶ τοὺς πάσχοντας τῶν ποιούντων δυνατωτέρους ἀπεργάζεται.
Τοῦτο καὶ ἐπὶ τῶν ἀποστόλων ἐγένετο.
Οἱ ἔχοντες γὰρ αὐτοὺς ἀπειλημμένους ἐν τῷ μέσῳ καὶ μονονουχὶ τοὺς ὀδόντας θήγοντες κατ' αὐτῶν πρὸς ἀλλήλους ἔλεγον Τί ποιήσομεν τοῖς ἀνθρώποις τούτοις ὑποχειρίους αὐτοὺς ἔχοντες ἐν ἀπορίᾳ καθειστήκεισαν.
Τοσοῦτόν ἐστιν ἡ ἀρετὴ ἰσχυρὸν καὶ οὕτως ἡ κακία ἀσθενὲς ὡς ἐκείνην μὲν καὶ ἐν τῷ πάσχειν περιγίνεσθαι ταύτην δὲ καὶ ἐν τῷ ποιεῖν τὴν οἰκείαν ἀσθένειαν ἐπιδείκνυσθαι.
Ὅπερ εἰδότες ἀγαπητοὶ πολὺν τῆς ἀρετῆς ποιώμεθα λόγον καὶ φεύγωμεν τὴν κακίαν.
Οὕτω γὰρ καὶ τὴν ἄνωθεν ἐπισπασόμεθα ῥοπὴν καὶ τῶν μελλόντων ἐπιτευξόμεθα ἀγαθῶν ὧν γένοιτο πάντας ἡμᾶς ἐπιτυχεῖν χάριτι καὶ φιλανθρωπίᾳ τοῦ Κυρίου ἡμῶν Ἰησοῦ Χριστοῦ μεθ' οὗ τῷ Πατρὶ ἅμα τῷ ἁγίῳ Πνεύματι δόξα κράτος τιμὴ νῦν καὶ ἀεὶ καὶ εἰς τοὺς αἰῶνας τῶν αἰώνων.
Τὰ λείψανα τῶν χθὲς εἰρημένων ἀναγκαῖον ἀποδοῦναι σήμερον τῇ ὑμετέρᾳ ἀγάπῃ καὶ τοῦ λόγου τὴν ἀκολουθίαν ἀναλαβόντας ἰδεῖν πάλιν τὸν δίκαιον Ἰσαὰκ ὅσης ἀπολαύει τῆς ἄνωθεν κηδεμονίας.
Ὁ γὰρ τὴν εἰς Αἴγυπτον κάθοδον αὐτοῦ διακωλύσας καὶ εἰπὼν Παροίκει ἐν τῇ γῇ ταύτῃ καὶ ἔσομαι μετὰ σοῦ οὕτως αὐτὸν διὰ πάντων περιφανῆ καθίστησιν ὡς μετ' οὐ πολὺ ἐπίφθονον αὐτὸν γενέσθαι παρὰ τῷ βασιλεῖ Γεράρων.
Ὁρῶντες γὰρ αὐτοῦ καθ' ἑκάστην ἡμέραν αὐξανομένην τὴν εὐπορίαν ἐδεδοίκεισαν λοιπὸν τοῦ ἀνδρὸς τὴν αὐτόθι κατοίκησιν καὶ μεταναστῆναι ἐκεῖθεν καταναγκάζουσιν.
Ἄξιον δὲ καὶ αὐτῶν ἀκοῦσαι τῶν ῥημάτων τῆς θείας Γραφῆς ἵνα διὰ πάντων θεασώμεθα τοῦ Θεοῦ τὴν εὔνοιαν ἣν περὶ τοὺς αὐτοῦ οἰκέτας ἐπιδείκνυται.
Ἔσπειρε δὲ φησὶν Ἰσαὰκ ἐν τῇ γῇ ἐκείνῃ καὶ εὗρεν ἑκατοστεύουσαν κριθὴν ἐν τῷ ἐνιαυτῷ ἐκείνῳ.
Σκόπει μοι τοῦ Θεοῦ τὴν σοφίαν ἵνα δείξῃ τῷ δικαίῳ ὅτι δημιουργὸς ὢν τῆς φύσεως καὶ ἐξ ἀπόρων πόρον παρασχεῖν δύναται καὶ ὅτι καὶ ἐξ ἀρχῆς αὐτὸς τὴν γῆν τῷ οἰκείῳ προστάγματι διήγειρε πρὸς τὴν τῶν καρπῶν βλάστην παρασκευάσας τὸν δίκαιον ἑκατονταπλασίονα τῶν ὑπ' αὐτοῦ σπαρέντων ἐπὶ τῆς γῆς κομίσασθαι τὰ δράγματα ὁμοῦ καὶ αὐτὸν ἐν πλείονι καθιστὰς εὐπορίᾳ τῷ μηδενὸς ἐν χρείᾳ γενέσθαι κἀκείνους διὰ τῶν ἔργων διδάσκων ὅσης ὁ δίκαιος ἀπολαύει τῆς ἄνωθεν ῥοπῆς.
Εὐμήχανος γὰρ ὢν καὶ σοφὸς διὰ τῶν αὐτῶν πολλάκις πραγμάτων καὶ τοὺς οἰκείους εὐεργετεῖ καὶ τοὺς ἔτι πεπλανημένους διδάσκεσθαι παρασκευάζει τῆς οἰκείας προνοίας τὴν δύναμιν.
Τοῦτο καὶ μετὰ ταῦτα κατὰ τὴν Αἴγυπτον εἰργάσατο ἐκείνοις μὲν τὰς τιμωρίας ἐπαγαγὼν τὸν δὲ λαὸν τῶν Ἰσραηλιτῶν ἀπαθῆ διαφυλάττων.
Ἐμάνθανον γὰρ οὐ μόνον διὰ τῆς κατ' αὐτῶν ἀγανακτήσεως τοῦ τῶν ὅλων Θεοῦ καὶ δημιουργοῦ τὴν δύναμιν ἀλλὰ καὶ διὰ τῆς προνοίας τῆς εἰς ἐκείνους.
Καὶ οὗτοι πάλιν οὐκ ἐκ τῆς εἰς αὐτοὺς προνοίας καὶ κηδεμονίας μόνον ἐδιδάσκοντο τοῦ Θεοῦ τὴν ὑπερβάλλουσαν περὶ αὐτοὺς φιλανθρωπίαν ἀλλὰ καὶ δι' ὧν ἐκείνους ἑώρων καθ' ἑκάστην ἡμέραν τὰς πληγὰς δεχομένους.
Καὶ διὰ τῶν αὐτῶν πραγμάτων καὶ τοῖς οἰκείοις καὶ τοῖς ἐναντίοις ἐδείκνυ τῆς οἰκείας δυνάμεως τὴν ὑπερβολήν.
Καὶ γὰρ αὐτὰ τὰ στοιχεῖα τὴν παρ' ἑαυτῶν διακονίαν καὶ τὴν ὑπακοὴν ἐπιδείκνυται τοῖς ὁμοδούλοις ὅταν ὁ Δεσπότης εὐνοϊκῶς πρὸς αὐτοὺς διακέηται.
Καὶ τοῦτο ἄν τις θεάσοιτο γεγονὸς ἐπὶ τοῦ δικαίου τούτου.
Ὅπερ ἄλλοτε ἡ φύσις τῆς γῆς οὐκ ἐπεδείξατο τοῦτο διὰ τὸ πρόσταγμα τοῦ τῶν ὅλων Θεοῦ νῦν ἐπιδείκνυται καὶ τοσαύτην ἤνεγκε τὴν φορὰν ὡς ἀθρόον ἐν περιουσίᾳ πολλῇ καταστῆναι τὸν Ἰσαάκ.
Εὐλόγησε γὰρ αὐτὸν ὁ Θεὸς καὶ ὑψώθη ὁ ἄνθρωπος καὶ προβαίνων μείζων ἐγίνετο ἕως οὗ μέγας ἐγένετο σφόδρα.
Ἐπειδὴ γὰρ τότε ἐν τούτοις ἦν τὰ τῆς εὐπορίας τοῖς δικαίοις ἐν τῇ τῆς γῆς εὐπορίᾳ καὶ ἐν τῷ τῶν θρεμμάτων πλήθει διὰ τοῦτό φησιν Εὐλόγησεν αὐτὸν ὁ Θεὸς καὶ ὑψώθη ὁ ἄνθρωπος ἀντὶ τοῦ Εὔπορος ἐγένετο καὶ οὐχ ἁπλῶς εὔπορος ἀλλὰ καὶ Μείζων φησὶν ἐγίνετο ἕως οὗ μέγας ἐγένετο σφόδρα.
Ἐννόησον γὰρ ὅσον ἦν ἑκατονταπλασίονα τῶν παρ' αὐτοῦ καταβαλλομένων ὑποδέχεσθαι.
Εἰ δὲ τοῦτό σοι μέγα φαίνεται σκόπει τὴν ἐπίτασιν τῆς τοῦ Θεοῦ φιλανθρωπίας ἣν τοῦ χρόνου προϊόντος περὶ ἡμᾶς ἐπεδείξατο.
Τοῖς γὰρ μετὰ τὴν αὐτοῦ παρουσίαν τὴν ἀρετὴν μετιοῦσιν οὐ μόνον ἑκατονταπλασίονα ἐνταῦθα παρέχειν ὑπισχνεῖται ἀλλὰ καὶ τὴν αἰώνιον ζωὴν καὶ τὴν βασιλείαν τῶν οὐρανῶν εἰς ἀπόλαυσιν.
Εἶδες φιλοτιμίαν Δεσπότου εἶδες ἐπίτασιν εὐεργεσίας εἶδες πόσον ἡμῖν κεχάρισται ἡ τοῦ Μονογενοῦς παρουσία ὅπως ἀφάτων τῶν πραγμάτων τὴν ἐναλλαγὴν εἰργάσατο Ταῦτα τοίνυν ἕκαστος καθ' ἑαυτὸν λογιζόμενος καὶ ὁρῶν τὴν διαφορὰν καὶ τίνα μὲν ἦν ἃ τοῖς πρὸ τῆς χάριτος παρέχειν ὑπισχνεῖται τίνα δὲ μετὰ τὴν χάριν δοξαζέτω κἀν τούτῳ τὴν ἄπειρον αὐτοῦ φιλανθρωπίαν καὶ μὴ τῇ τῶν καιρῶν ἐναλλαγῇ τὸ πᾶν ἐπιγραφέτω.
Ἀλλ' ἐπὶ τὴν ἀκολουθίαν τοῦ λόγου ἐπανελθεῖν δίκαιον καὶ ἰδεῖν ὅπως οἱ ἐν Γεράροις ὁρῶντες τοῦ δικαίου τὴν πολλὴν εὐπορίαν εἰς ζῆλον διηγέρθησαν καὶ ἀπελαύνειν αὐτὸν ἐκεῖθεν ἐπεχείρουν.
Ἐζήλωσαν γὰρ φησὶν αὐτὸν οἱ Φυλιστιείμ.
Εἶτα δεῖξαι βουλομένη ἡ θεία Γραφὴ ἐν τίνι τὸν ζῆλον ἐπεδείκνυντο ἐπήγαγε Καὶ πάντα ἃ ὤρυξαν φρέατα οἱ παῖδες ἐν τῷ χρόνῳ τοῦ πατρὸς αὐτοῦ ἐνέφραξαν αὐτὰ καὶ ἐνέπλησαν γῆς.
Σκόπει πόση τῶν αὐτόθι ἡ κακία ὡς καὶ τῶν ὑδάτων φθονῆσαι τῷ δικαίῳ καὶ οὐδὲ ὁ βασιλεὺς ὁ ἐν τοσαύτῃ περιουσίᾳ καθεστὼς κατασχεῖν τὸν φθόνον ἴσχυσεν ἀλλά φησιν Ἄπελθε ἀφ' ἡμῶν ὅτι δυνατώτερος ἡμῶν ἐγένου σφόδρα.
Πολλὴ ἡ ἀγνωμοσύνη.
Τίνος γὰρ ἕνεκεν ἀπελαύνεις τὸν δίκαιον μὴ γὰρ ἐλυμήνατό τι τοῖς σοῖς μὴ γὰρ ἠδίκησέ τι Ἀλλὰ τοιοῦτον ὁ φθόνος οὐδὲν μετὰ λογισμοῦ διαπράττεται.
Δέον γὰρ αὐτὸν θεασάμενον τοσαύτης εὐνοίας ἀπολαύοντα τὸν δίκαιον παρὰ τοῦ τῶν ὅλων Θεοῦ μᾶλλον περιέπειν μᾶλλον θεραπεύειν ἵνα διὰ τῆς εἰς ἐκεῖνον τιμῆς ἐπισπάσηται καὶ αὐτὸς τὴν ἄνωθεν ῥοπήν ὁ δὲ οὐ μόνον τοῦτο οὐ ποιεῖ ἀλλὰ καὶ ἀπελαύνειν ἐπιχειρεῖ καί φησι Ἄπελθε ἀφ' ἡμῶν ὅτι δυνατώτερος ἡμῶν ἐγένου σφόδρα.
Τοιοῦτον γὰρ ἡ βασκανία οὐκ ἀνέχεται πράως τὴν ἑτέρων εὐπραγίαν ἀλλὰ τὴν τοῦ πλησίον εὐημερίαν οἰκείαν δυσπραγίαν εἶναι νομίζει καὶ τήκεται τοῖς τοῦ πλησίον ἀγαθοῖς ὃ δὴ καὶ ἐνταῦθα γέγονεν.
Ὁ γὰρ βασιλεὺς ὁ τῆς πόλεως ἁπάσης τὴν ἐξουσίαν ἔχων καὶ πάντας ὑπὸ τὴν ἀπειλὴν τὴν ἑαυτοῦ ἔχων τῷ ξένῳ τῷ ἀλήτῃ καὶ ἐντεῦθεν ἐκεῖ κἀκεῖθεν ὧδε μετανισταμένῳ φησίν Ἄπελθε ἀπ' ἐμοῦ ὅτι δυνατώτερος ἡμῶν ἐγένου σφόδρα.
Καὶ ἀληθῶς δυνατώτερος ἦν τὴν ἄνωθεν συμμαχίαν ἔχων ἐν ἅπασι καὶ ὑπὸ τῆς τοῦ Θεοῦ δεξιᾶς φρουρούμενος.
Ποῦ τοίνυν ἀπελαύνεις τὸν δίκαιον οὐκ οἶσθα ὅτι ὅπου ἂν αὐτὸν ἀπελθεῖν συμβαίνῃ ἐν τοῖς τοῦ Δεσπότου τοῦ ἑαυτοῦ εἶναι αὐτὸν ἀνάγκη οὐκ ἐπαίδευσέ σε τῶν πραγμάτων ἡ πεῖρα ὅτι ἡ τοῦ Θεοῦ χείρ ἐστιν ἡ περιφανῆ τὸν δίκαιον καθιστῶσα Τίνος οὖν ἕνεκεν δι' ὧν τὸν δίκαιον ἀπελαύνεις τὴν πρὸς τὸν αὐτοῦ Δεσπότην ἀγνωμοσύνην ἐπιδείκνυσαι καὶ οὐδὲ ἡ πολλὴ τοῦ ἀνδρὸς ἐπιείκεια περιγενέσθαι ἠδυνήθη τῆς βασκανίας τῆς σῆς ἀλλ' ἡττηθεὶς ὑπὸ τοῦ πάθους εἰς ἔργον ἀγαγεῖν σπεύδεις τὸν φθόνον καὶ πάλιν μετανάστην γενέσθαι παρασκευάζεις τὸν οὐδέν σε ἠδικηκότα Οὐκ οἶδας ὅτι κἂν εἰς αὐτὴν τὴν ἔρημον ἀπελθεῖν καταναγκάσῃς οὕτως εὐμήχανον ἔχει Δεσπότην ὡς κἀκεῖ γενόμενον πολλῷ πλέον περιφανέστερον αὐτὸν ἀποδεῖξαι Οὐδὲν γὰρ ἰσχυρότερον τοῦ τῆς ἄνωθεν συμμαχίας ἀπολαύοντος ὥσπερ οὐδὲν ἀσθενέστερον τοῦ τῆς ἐκεῖθεν βοηθείας ἠρημωμένου.
Εἶδες ἀγαπητὲ καὶ τοῦ βασιλέως Γεράρων καὶ πάντων τῶν αὐτόθι οἰκούντων τῆς γνώμης τὴν μοχθηρίαν Ὅρα καὶ τοῦ δικαίου τὴν πολλὴν ἐπιείκειαν πῶς οὐκ ἐφρόνησε μέγα οὐδὲ ὁρῶν διὰ τῶν πραγμάτων πολλὴν τοῦ Θεοῦ τὴν ῥοπὴν περὶ αὐτὸν γινομένην κατεξανέστη τοῦ βασιλέως τῇ τοῦ συμμαχοῦντος αὐτῷ δυνάμει πεποιθώς ἀλλὰ καθάπερ τις ἀνὴρ καὶ ἀπροστάτευτος καὶ οὐδαμόθεν οὐδεμιᾶς ἀπολαύων βοηθείας οὕτω μετὰ πολλῆς τῆς ἐπιεικείας οὐδὲ μέχρι λόγων ἀντιτείνας τῷ βασιλεῖ ἐποίει τὸ παρ' αὐτοῦ κελευόμενον καὶ εὐθέως ἐκεῖθεν ἀπανίστατο καὶ ποῤῥωτέρω γενόμενος κατέστελλε τοῦ πάθους τὴν φλόγα ὁμοῦ καὶ τὴν ὑπερβάλλουσαν αὐτοῦ ἐπιείκειαν ἐνδεικνύμενος κἀκείνου τὸ πάθος παραμυθούμενος.
Καὶ ἀπῆλθεν ἐκεῖθεν καὶ κατῴκησεν ἐν τῇ φάραγγι Γεράρων.
Καὶ ὅπερ ὁ Χριστὸς παραγενόμενος τοῖς μαθηταῖς ἐνετέλλετο λέγων Ὅταν διώκωσιν ὑμᾶς φεύγετε ἑτέρωθι τοῦτο καὶ οὗτος ἤδη διὰ τῶν ἔργων ἐπλήρου.
Καὶ καθάπερ Δαυῒδ τοῦ Σαοὺλ τὸν πολὺν φθόνον καταστέλλων διὰ τῆς ἀναχωρήσεως ἑαυτὸν ὑπεξάγων ἐκείνου τὴν πολλὴν παρεμυθεῖτο φλεγμονήν τὸν αὐτὸν δὴ τρόπον καὶ ὁ δίκαιος οὗτος ἐπλήρου τὸ ἀποστολικὸν ἐκεῖνο λόγιον Δότε τόπον τῇ ὀργῇ καὶ καταλιπὼν τὴν πόλιν ἐξῆλθε φησὶν ἐν τῇ φάραγγι.
Ἀλλ' ὅρα αὐτὸν κἀκεῖ μετὰ πολλῆς τῆς ἐπιεικείας τὴν ἔνστασιν ἐνδεικνύμενον.
Οὐδὲ γὰρ μέχρι τούτου ἔστη τὰ δεινὰ ἀλλὰ κἀκεῖ γενομένῳ καὶ τὰ φρέατα ἀνορύξαι βουλομένῳ μάχεσθαι ἐπεχείρουν.
Ὤρυξε γὰρ φησὶ τὰ φρέατα ἅπερ ἦσαν οἱ παῖδες τοῦ πατρὸς αὐτοῦ πεποιηκότες καὶ ἐνέφραξαν αὐτὰ οἱ Φυλιστιεὶμ καὶ ἐπέθηκεν αὐτοῖς τὰ ὀνόματα ἅπερ ἦν ὁ πατὴρ ἐπιθείς.
Καὶ ὤρυξαν φησὶν οἱ παῖδες Ἰσαὰκ καὶ εὗρον φρέαρ ὕδατος ζῶντος ἀντὶ τοῦ κάτωθεν ἀναβλύζοντος.
Καὶ ἐμαχέσαντο οἱ ποιμένες Γεράρων φάσκοντες αὐτῶν εἶναι τὸ ὕδωρ.
Καὶ οὐδὲ ἐνταῦθα φιλονεικεῖ ὁ δίκαιος οὐδὲ ἀντιτείνει ἀλλὰ καὶ τοῖς ποιμέσι παραχωρεῖ.
Τοῦτο γὰρ ἀληθῶς ἐπιείκεια οὐχ ὅταν τις παρὰ τῶν ἐν δυναστείᾳ ἀδικούμενος φέρῃ πράως ἀλλ' ὅταν καὶ ὑπὸ τῶν νομιζομένων ὑποδεεστέρων εἶναι ἐπηρεαζόμενος παραχωρῇ ἐνταῦθα μὲν γὰρ τῇ ἐπιεικείᾳ ἄν τις τὸ πᾶν λογίσαιτο τοῦ ἐπηρεαζομένου ἐκεῖ δὲ ἴσως τις εἴποι διὰ τὸ μὴ δύνασθαι ἀντιτείνειν τῇ δυναστείᾳ τοῦ ἠδικηκότος τὴν ἐπιείκειαν ἐπιδείκνυσθαι.
Ἀλλ' ἵνα μάθῃς ὅτι καὶ ἐπὶ τοῦ βασιλέως οὐ διὰ τὴν ἐκείνου δυναστείαν ἐπεδείξατο τὴν ἐπιείκειαν ἀλλὰ διὰ τὸν οἰκεῖον τρόπον ὅρα αὐτὸν καὶ ἐπὶ τῶν ποιμένων τὸ αὐτὸ ποιοῦντα.
Καὶ καθάπερ ἐκεῖνος ἔλεγεν Ἄπελθε ἀφ' ἡμῶν καὶ εὐθέως καθάπερ ἐπίταγμα δεχόμενος ὑπανεχώρει οὕτω καὶ νῦν τῶν ποιμένων ἐπηρεάζειν ἐπιχειρούντων καὶ τὸ φρέαρ οἰκειουμένων παραχωρεῖ.
Καὶ ἵνα διηνεκὴς ᾖ τοῖς μετὰ ταῦτα ἡ γνῶσις τῆς ἀδικίας ὄνομα ἐπιτίθησι τῷ φρέατι ἐκ τοῦ συμβεβηκότος.
Ἐπειδὴ γὰρ φανερὰν ἐπεδείξαντο τὴν ἀδικίαν Ἐκάλεσε φησὶ τὸ ὄνομα τοῦ φρέατος Τόπου ἀδικία.
Καὶ ἦν λοιπὸν καθάπερ ἐν στήλῃ χαλκῇ τὸ ὄνομα τοῦ τόπου διδασκαλία τοῖς ἑξῆς καὶ τῆς τοῦ δικαίου ἐπιεικείας καὶ τῆς ἐκείνων ἀγνωμοσύνης.
Τὸ γὰρ ὄνομα τοῦ τόπου ἕκαστον παρεσκεύαζε τὴν αἰτίαν τῆς προσηγορίας μανθάνοντα γινώσκειν τοῦ μὲν τὴν ἀρετὴν τῶν δὲ τῆς κακίας τὴν ὑπερβολήν.
Καὶ σκόπει πῶς καὶ οὗτος ἐπιτείνει τὴν οἰκείαν ἀρετὴν διὰ πάντων ἐπιδεικνὺς ἑαυτοῦ τὴν ἐπιείκειαν κἀκεῖνοι τῇ ὑπερβολῇ τῆς κακίας λαμπρὸν καὶ ἄκοντες πειρῶνται τὸν δίκαιον ἀποφαίνειν.
Οὐδὲ γὰρ ἀρκεσθέντες πάλιν ἕτερον ὀρύξαντι φρέαρ ἐπιτίθενται.
Ἀπάρας γὰρ φησὶν ἐκεῖθεν ὤρυξε φρέαρ ἕτερον ἐκρίνοντο δὲ καὶ περὶ ἐκείνου καὶ ἐπωνόμασεν αὐτὸ Ἐχθρία.
Σκόπει πάλιν τοῦ δικαίου τὴν σύνεσιν.
Ἐνταῦθα οὐ πάντη ὡς ἔοικε τὸ φρέαρ ἀφείλοντο ἀλλὰ διαμαχεσάμενοι καὶ πρὸς τὸ προφανὲς τῆς ἀδικίας ὁρῶντες ἀπέστησαν.
Διὰ τοῦτο Ἐχθρίαν αὐτὸ προσηγόρευσεν ἐπειδὴ ἔχθρας ὑπόθεσις κατέστη.
Καὶ καθ' ἑκάστην ὡς εἰπεῖν ὑπὸ τῶν ἐγχωρίων τοιαῦτα ὑπομένων οὐκ ἐδυσχέρανεν οὐδὲ μικρόψυχόν τι ἐπεδείξατο οὐδὲ ἐνενόησε πρὸς ἑαυτὸν οὐδὲ εἶπεν ὅτι Οὐδὲ μέχρι φρεάτων ἀπολαύειν εἰμὶ κύριος ἆρα μὴ ἔρημος γέγονα τῆς ἄνωθεν ῥοπῆς ἆρα μὴ τῆς προνοίας ἐστέρημαι τῆς παρὰ τοῦ Δεσπότου Οὐδὲν τούτων οὐκ ἐνενόησεν οὐκ ἐλογίσατο ἀλλὰ μετ' ἐπιεικείας ἁπάσης ἅπαντα ἔφερε.
Διὰ τοῦτο καὶ πλείονος ἀπήλαυε τῆς ἄνωθεν συμμαχίας.
Ταῦτα γὰρ ὡς εἰπεῖν τὰ συμβαίνοντα γυμνασία τις ἦν τῆς τοῦ δικαίου ἀρετῆς.
Ἀπάρας γὰρ φησὶν ἐκεῖθεν ὤρυξε φρέαρ ἕτερον καὶ οὐκ ἐμαχέσαντο περὶ αὐτοῦ καὶ ἐπωνόμασε τὸ ὄνομα αὐτοῦ Εὐρυχωρία λέγων Διότι νῦν ἐπλάτυνε Κύριος ἡμῖν καὶ ηὔξησεν ἡμᾶς ἐπὶ τῆς γῆς.
Ὅρα εὐγνωμοσύνην τοῦ δικαίου.
Ἡνίκα μὲν τὰ πρότερα φρέατα ἐκεῖνοι παρασπάσασθαι ἐπεχείρησαν οὐκ ἐδυσχέρανεν οὐκ ἀντέτεινεν ἀλλὰ μόνον τῇ προσηγορίᾳ τῶν φρεάτων ἀνεξάλειπτον τὴν μνήμην τῆς ἐκείνων κακίας ἐναπετίθει.
Ἐνταῦθα δὲ πάλιν ἐπειδὴ οὐδεὶς ἐμποδὼν γέγονεν ἀλλὰ μετὰ ἀδείας πάσης τῶν οἰκείων πόνων ἀπήλαυε τὸ πᾶν ἀνατίθησι τῷ Θεῷ.
Ἐκάλεσε γὰρ αὐτὸ Εὐρυχωρίαν.
Εἶτα ἑρμηνεύει αὐτὴν τὴν προσηγορίαν διὰ τοῦτο φησὶν Εὐρυχωρίαν τοῦτο καλῶ Ὅτι ἐπλάτυνε Κύριος ἡμῖν καὶ ηὔξησεν ἡμᾶς ἐπὶ τῆς γῆς.
Εἶδες γνώμην φιλόθεον πῶς τῶν ἐν μέσῳ δυσχερῶν οὐδεμίαν μνήμην ποιησάμενος τῶν χρηστῶν μόνον μεμνημένος ὑπὲρ ἐκείνου τὴν εὐχαριστίαν ἀναφέρει καί φησιν Ὅτι ἐπλάτυνε Κύριος ἡμῖν καὶ ηὔξησεν ἡμᾶς ἐπὶ τῆς γῆς Οὐδὲν γὰρ οὕτως ὁ Θεὸς ἀποδέχεται ὡς ψυχὴν εὐγνώμονα καὶ εὐχάριστον καὶ μυρία καθ' ἑκάστην ἡμέραν ἅπαντας ἡμᾶς εὐεργετῶν καὶ ἑκόντας καὶ ἄκοντας καὶ εἰδότας καὶ ἀγνοοῦντας οὐδὲν ἕτερον παρ' ἡμῶν ἐπιζητεῖ ἢ τὸ χάριτας εἰδέναι αὐτῷ ὑπὲρ τῶν εἰς ἡμᾶς γεγενημένων ἵνα καὶ ὑπὲρ τούτου αὐτοῦ πάλιν πλείονα τὴν ἀμοιβὴν ἡμῖν παράσχῃ Καὶ ἵνα μάθῃς ὅρα τὸν δίκαιον τοῦτον διὰ τὴν πολλὴν αὐτοῦ εὐγνωμοσύνην πάλιν τῆς ἄνωθεν ἐπιφανείας ἀξιούμενον.
Ἐπειδὴ γὰρ ἀρκοῦσαν βάσανον τῆς οἰκείας ἀρετῆς ἐπεδείξατο ἐπί τε τῶν ἐν Γεράροις ἐπί τε τοῦ βασιλέως ἀπωθουμένου αὐτὸν ἐπί τε τῶν ποιμένων παρασπώντων τὰ φρέατα ὥσπερ νευρῶσαι βουλόμενος αὐτοῦ τὴν προθυμίαν ὁ φιλάνθρωπος Δεσπότης καὶ τῆς ἐπιεικείας αὐτὸν ἀποδεχόμενος τῆς πολλῆς ἐπειδὴ Ἀνέβη ἐκεῖθεν ἐπὶ τὸ Φρέαρ τοῦ ὅρκου ὤφθη αὐτῷ Κύριος ἐν τῇ νυκτὶ ἐκείνῃ καὶ εἶπε Ἐγώ εἰμι ὁ Θεὸς Ἀβραὰμ τοῦ πατρός σου μὴ φοβοῦ μετὰ σοῦ γάρ εἰμι καὶ εὐλογήσω σε καὶ πληθυνῶ τὸ σπέρμα σου διὰ Ἀβραὰμ τὸν πατέρα σου.
Ὤφθη αὐτῷ φησὶν ἐν τῇ νυκτὶ ἐκείνῃ.
Σκόπει Θεοῦ κηδεμονίαν.
Ἵνα γὰρ αὐτὸν ἀνακτήσηται καὶ θαῤῥεῖν παρασκευάσῃ ἐπιφαίνεται αὐτῷ καί φησιν Ἐγώ εἰμι ὁ Θεὸς Ἀβραὰμ τοῦ πατρός σου ὁ τὸν πατέρα τὸν σὸν ἐπίδοξον πεποιηκὼς καὶ ἐν τοσαύτῃ περιφανείᾳ καταστήσας καὶ ξένον ὄντα περιφανέστερον τῶν ἐγχωρίων ἀπεργασάμενος.
Ἐγώ εἰμι ἐκεῖνος ὁ ἐκεῖνον οὕτως αὐξηθῆναι παρασκευάσας καὶ μεγάλην διὰ πάντων τὴν περὶ αὐτὸν πρόνοιαν ἐπιδειξάμενος.
Ἐγώ εἰμι Μὴ τοίνυν φοβοῦ.
Τί ἐστι Μὴ φοβοῦ Μή σε ταῦτα ξενιζέτω τὸ παρὰ τοῦ Ἀβιμέλεχ ἐλαθῆναι τὸ παρὰ τῶν ποιμένων ἀδικηθῆναι.
Πολλὰ τοιαῦτα καὶ ὁ πατὴρ ὁ σὸς πέπονθε καὶ διὰ τούτων λαμπρότερος ἀνεδείχθη.
Μὴ τοίνυν ταῦτά σε φοβείτω Μετὰ σοῦ γάρ εἰμι.
Διὰ τοῦτο ταῦτα γίνεσθαι συγχωρῶ ὁμοῦ καὶ σὲ βουλόμενος διὰ τῆς ἐπιεικείας ἐνδείξασθαι τὴν οἰκείαν ἀρετὴν κἀκείνων τῆς γνώμης τὴν μοχθηρίαν κατάδηλον ἅπασι γενέσθαι ἵνα σὲ καὶ ὑπὲρ τούτων στεφανώσω Μετὰ σοῦ γάρ εἰμι.
Δι' ὃ καὶ ἀχείρωτος ἔσῃ καὶ τῶν πολεμούντων δυνατώτερος καὶ τῶν ἐπηρεαζόντων ἰσχυρότερος.
Καὶ ἡ μὲν παρ' ἐμοῦ πρόνοια καὶ ἐπίφθονόν σε ἐργάσεται Μετὰ σοῦ γάρ εἰμι καὶ εὐλογήσω σε καὶ πληθυνῶ τὸ σπέρμα σου διὰ Ἀβραὰμ τὸν πατέρα σου.
Σκόπει Θεοῦ φιλανθρωπίαν.
Εἰπὼν Ἐγώ εἰμι ὁ Θεὸς Ἀβραὰμ τοῦ πατρός σου καὶ δείξας ὅπως ᾠκειώσατο τὸν πατριάρχην ὡς καταξιῶσαι Θεὸν ἑαυτὸν καλεῖν Ἀβραὰμ καὶ ὁ τῆς οἰκουμένης Δεσπότης καὶ δημιουργὸς ἑνὸς ἀνθρώπου φάσκειν εἶναι Θεὸς οὐ συγκλείων μέχρι τοῦ πατριάρχου τὴν οἰκείαν δεσποτείαν ἀλλὰ τὴν πολλὴν περὶ αὐτὸν εὔνοιαν δεικνὺς Οὕτω φησὶν αὐτὸν ᾠκειωσάμην ὡς πάντων τῶν ἄλλων ἀντάξιον ἐκεῖνον ἐμοὶ νομισθῆναι.
Δι' ὃ Καὶ πληθυνῶ τὸ σπέρμα σου διὰ Ἀβραὰμ τὸν πατέρα σου.
Πολλὰς ὀφείλω τὰς ἀμοιβὰς ἐκείνῳ τῆς εἰς ἐμὲ ὑπακοῆς δι' ἐκεῖνον οὖν Πληθυνῶ τὸ σπέρμα σου ὁμοῦ καὶ παρεθάῤῥυνε τὸν δίκαιον καὶ διὰ τῆς μνήμης τοῦ πατρὸς εἰς ζῆλον αὐτὸν διήγειρε τοῦ τὴν ὁμοίαν ἐκείνῳ ἀρετὴν ἐπιδείξασθαι.
Εἶτα ἐπειδὴ τοσαῦτα αὐτῷ ἀγαθὰ ὑπέσχετο Ὠκοδόμησεν ἐκεῖ φησὶ θυσιαστήριον καὶ ἐπεκαλέσατο τὸ ὄνομα Κυρίου καὶ ἔπηξεν ἐκεῖ τὴν σκηνὴν αὐτοῦ.
Τί ἐστιν Ὠκοδόμησεν ἐκεῖ θυσιαστήριον Τὰς εὐχαριστίας φησὶν ἐκεῖ ἀνήνεγκε τῷ Δεσπότῃ ὑπὲρ ὧν τοσαύτην περὶ αὐτὸν κηδεμονίαν ἐπεδείξατο.
Καὶ ὤρυξαν ἐκεῖ οἱ παῖδες Ἰσαὰκ φρέαρ.
Ἐν ἀδείᾳ λοιπὸν ὁ δίκαιος γίνεται ὁ γὰρ εἰπὼν Μετὰ σοῦ εἰμι καὶ εὐλογήσω σε καὶ πληθυνῶ τὸ σπέρμα σου οὗτος ἀθρόον αὐτῷ καὶ τὴν περιφάνειαν ἐχαρίσατο καὶ πᾶσιν αὐτὸν περίβλεπτον γίνεσθαι πεποίηκεν.
Ὅρα γοῦν τὸν Ἀβιμέλεχ ἐκεῖνον τὸν ἐλάσαι ἐπιχειρήσαντα καὶ εἰπόντα Ἄπελθε ἀφ' ἡμῶν νῦν πρὸς αὐτὸν ἐρχόμενον.
Ἐπορεύθη γὰρ φησὶν Ἀβιμέλεχ καὶ ὁ νυμφαγωγὸς αὐτοῦ καὶ ὁ ἀρχιστράτηγος καὶ εἶπεν αὐτοῖς Ἰσαάκ Ἵνα τί ἤλθετε πρός με ὑμεῖς δὲ ἐμισήσατέ με καὶ ἀπεστείλατε ἀφ' ὑμῶν.
Θέα μοι πόση τοῦ δικαίου ἡ πραότης Ὁρῶν τοὺς ἀπελάσαντας καὶ τοσοῦτον περὶ αὐτὸν τὸ μῖσος ἐπιδειξαμένους νῦν ἐν τάξει ἱκετῶν πρὸς αὐτὸν παραγινομένους οὐκ ἐφρόνησε μέγα κατ' αὐτῶν οὐδὲ ἐπήρθη τὴν διάνοιαν ἔναυλον ἔχων τὴν μνήμην τῶν παρὰ τοῦ Θεοῦ πρὸς αὐτὸν ῥηθέντων οὐδὲ τῇ δυνάμει τοῦ Δεσπότου πεποιθὼς κατεξανίσταται τοῦ βασιλέως ἀλλὰ πάλιν τὴν συνήθη ἐπιείκειαν ἐπιδεικνύμενος μετὰ πολλῆς πραΰτητός φησι πρὸς αὐτούς Ἵνα τί ἤλθετε πρός με ὑμεῖς δὲ ἐμισήσατέ με καὶ ἀπεστείλατε ἀφ' ὑμῶν.
Τίνος ἕνεκεν φησὶ παραγενέσθαι πρός με κατεδέξασθε τὸν ἐλαθέντα τὸν μισηθέντα Καὶ εἶπαν Ἰδόντες ἑωράκαμεν ὅτι Κύριος μετὰ σοῦ καὶ εἴπαμεν Γενέσθω ἀρὰ ἀνὰ μέσον ἡμῶν καὶ ἀνὰ μέσον σοῦ καὶ διαθησόμεθα διαθήκην μετὰ σοῦ μὴ ποιήσειν μεθ' ἡμῶν κακὸν καθότι ἡμεῖς οὐκ ἐβδελυξάμεθά σε καὶ ὃν τρόπον ἐχρησάμεθά σοι καλῶς καὶ ἐξαπεστείλαμέν σε μετ' εἰρήνης καὶ νῦν εὐλογημένος σὺ ὑπὸ Κυρίου.
Ὅρα πόση τῆς ἐπιεικείας ἡ ἰσχὺς καὶ ὅση τῆς ἀρετῆς ἡ δύναμις.
Οἱ γὰρ πρώην ἐλάσαντες νῦν παραγενόμενοι πρὸς τὸν ξένον πρὸς τὸν ἀπόλιδα πρὸς τὸν ἀλήτην οὐ μόνον ἀπολογοῦνται ὑπὲρ τῶν ἤδη γεγενημένων καὶ συγγνώμην αἰτοῦσιν ὑπὲρ τῶν ἡμαρτημένων ἀλλὰ καὶ ἀνακηρύττουσι τὸν δίκαιον καὶ δεικνύουσι τὸν ἐπιτεθέντα αὐτοῖς φόβον καὶ ὁμολογοῦσι καὶ τὴν οἰκείαν ἀσθένειαν καὶ τῷ δικαίῳ μεγάλην μαρτυροῦσι τὴν δύναμιν.
Τί γὰρ ἂν εἴη τούτου ἰσχυρότερον τοῦ μεθ' ἑαυτοῦ τὸν Θεὸν ἔχοντος Ἰδόντες φησὶν ὅτι Κύριος μετὰ σοῦ.
Πόθεν ὑμῖν ἡ τοιαύτη γνῶσις Ναὶ φησὶν αὐτὰ ἡμῖν τὰ πράγματα ἀντὶ διδασκαλίας γέγονεν.
Εἴδομεν γὰρ ὅτι ἐλαυνόμενος τῶν ἐλαυνόντων ἰσχυρότερος γέγονας καὶ ἐπηρεαζόμενος τῶν ἐπηρεαζόντων περιγέγονας καὶ ἐκ τῆς τῶν πραγμάτων ἀκολουθίας συνείδομεν ὅτι πολλῆς ἀπολαύεις τῆς ἄνωθεν ῥοπῆς.
Τοῦτο δὲ καὶ τῆς τοῦ Θεοῦ οἰκονομίας ἔργον τὸ τὴν διάνοιαν αὐτῶν ποιῆσαι καταπλαγῆναι τὸν δίκαιον καὶ γνῶσιν αὐτοῖς ἐνθεῖναι τοιαύτην.
Ἐπεὶ οὖν φησὶν ἔγνωμεν ὅτι Κύριος μετὰ σοῦ Γενέσθω ἀρὰ ἀνὰ μέσον ἡμῶν.
Ὅρα πῶς ὑπὸ τοῦ συνειδότος ὠθούμενοι καὶ οὐδενὸς ἑτέρου καταναγκάζοντος οὐδὲ τὰ γεγενημένα ἐξαγγέλλοντος αὐτοὶ ἑαυτοὺς ἐλέγχειν ἐπείγονται.
Εἰ γὰρ μὴ ἠδικήσατε φησὶ τίνος ἕνεκεν καὶ συνθήκας ἀπαιτεῖτε παρὰ τοῦ δικαίου Ἀλλὰ τοιοῦτόν ἐστιν ἡ ἀδικία καθ' ἑκάστην ἡμέραν καταξαίνει τὸ συνειδὸς καὶ σιγῶντος τοῦ ἠδικημένου οἱ τὴν ἀδικίαν ἐργασάμενοι τὴν δίκην ἐφεστάναι νομίζοντες ἐφ' ἑκάστης ἡμέρας ἐναγώνιοι γίνονται καὶ μονονουχὶ ὑπογράφουσιν ἑαυτοῖς τὴν ἐκδίκησιν τῶν ἡμαρτημένων.
Ὃ δὴ καὶ οὗτοι μαθόντες Γενέσθω φησὶν ἀρὰ ἀνὰ μέσον ἡμῶν καὶ ἀνὰ μέσον σοῦ.
Εἶτα λέγουσιν ὁποίαν βούλονται γενέσθαι τὴν ἀράν.
Καὶ διαθησόμεθα διαθήκην μετὰ σοῦ μὴ ποιήσειν μεθ' ἡμῶν κακὸν διότι ἡμεῖς οὐκ ἐβδελυξάμεθά σε.
Ὅρα πῶς ἐναντία ἑαυτοῖς ὑπὸ τοῦ θορύβου καὶ τῆς ἀγωνίας φθέγγονται Μὴ ποιήσειν μεθ' ἡμῶν κακόν.
Τίνος ἕνεκεν οὕτω φοβεῖσθε τὸν δίκαιον ὁρῶντες καὶ πρὸς τοὺς ἐπηρεάζοντας τοσαύτην τὴν ἐπιείκειαν ἐπιδεικνύμενον Ἀλλ' ὁ ἀδέκαστος δικαστὴς τὸ συνειδὸς αὐτοὺς διήγειρε καὶ εἰς ἔννοιαν ἤρχοντο ὅσην περὶ τὸν δίκαιον τὴν ἀγνωμοσύνην ἐπεδείξαντο καὶ διὰ τοῦτο ὑπὸ τοῦ φόβου καὶ τῆς δειλίας οὐ συνορῶσιν ὅπως ἐναντία λέγουσι.
Μὴ ποιήσειν φησὶ κακὸν μεθ' ἡμῶν καθότι ἡμεῖς σε οὐκ ἐβδελυξάμεθα.
Τίνος οὖν ἕνεκεν ἀπηλάσατε Ἀλλ' ὁ δίκαιος οὐκ ἀπαιτεῖ εὐθύνας οὐδὲ ἐλέγχει τὰ παρ' αὐτῶν εἰρημένα.
Καὶ ὃν τρόπον φησὶν ἐχρησάμεθά σοι καλῶς καὶ ἐξαπεστείλαμέν σε μετ' εἰρήνης καὶ νῦν σὺ εὐλογημένος ὑπὸ Κυρίου.
Ὁρᾷς ὅτι τὴν ἄνωθεν δίκην ἐδεδίεσαν.
Ἤδεισαν γὰρ ὅτι κἂν αὐτὸς δι' ἐπιείκειαν μὴ ἀμύνηται τὰ εἰς αὐτὸν γεγενημένα ἀλλὰ ὁ τοσαύτην περὶ αὐτὸν πρόνοιαν ἐπιδεικνύμενος εὐθύνας αὐτοὺς ἀπαιτήσει τῶν εἰς τὸν δίκαιον γεγενημένων.
Διὰ τοῦτο ἐξευμενίζοντες τὸν δίκαιον καὶ συνθήκας ἀπαιτεῖν ἐπείγονται ὁμοῦ καὶ ὑπὲρ τῶν ἤδη γεγενημένων ἀπολογούμενοι καὶ ὑπὲρ τῶν ἑξῆς τὴν ἀσφάλειαν ἑαυτοῖς περιποιούμενοι.
Καὶ ἐποίησεν αὐτοῖς φησὶ δοχὴν καὶ ἔφαγον καὶ ἔπιον καὶ ἀναστάντες τῷ πρωῒ ὤμοσεν ἕκαστος πρὸς τὸν πλησίον αὐτοῦ καὶ ἐξαπέστειλεν αὐτοὺς Ἰσαὰκ καὶ ἀπῴχοντο ἀπ' αὐτοῦ μετὰ σωτηρίας.
Ὅρα τοῦ δικαίου τὴν φιλοφροσύνην πῶς ἀμνησικάκως αὐτοῖς διελέχθη καὶ οὐ μόνον λήθην ἐποιήσατο τῶν εἰς αὐτὸν γεγενημένων ἀλλὰ καὶ πολλὴν περὶ αὐτοὺς τὴν φιλοξενίαν ἐπιδείκνυται.
Ἐποίησε γὰρ φησὶν αὐτοῖς δοχὴν καὶ ἔφαγον καὶ ἔπιον.
Διὰ τῆς ἑστιάσεως πληροφορῆσαι αὐτοὺς βούλεται ὡς οὐδεμίαν μνήμην ποιεῖται τῶν εἰς αὐτὸν εἰργασμένων παρὰ αὐτῶν.
Καὶ ἐξαπέστειλεν αὐτοὺς φησὶ καὶ ἀπῴχοντο μετὰ σωτηρίας.
Ἠνίξατο διὰ τούτου ἡ θεία Γραφὴ ὅτι μετὰ πολλοῦ τοῦ φόβου τὸν κίνδυνον προσδοκῶντες παρεγένοντο καὶ περὶ τοῦ παντὸς ὡς εἰπεῖν ἀγωνιῶντες τὴν πρὸς τὸν δίκαιον ἀπολογίαν ἔσπευσαν ποιήσασθαι.
Εἶδες πῶς οὐδὲν ἰσχυρότερον ἀρετῆς οὐδὲ δυνατώτερον πῶς οὐδὲν ἀσφαλέστερον τοῦ τῆς ἄνωθεν συμμαχίας ἀπολαύοντος Εἶτα ἐν ἐκείνῃ τῇ ἡμέρᾳ φησὶν ἀπελθόντες οἱ παῖδες τοῦ Ἰσαὰκ ὤρυξαν φρέαρ καὶ εἶπαν Οὐχ εὕρομεν ὕδωρ.
Καὶ ἐκάλεσεν αὐτὸ Ὅρκον.
Διὰ τοῦτο ἐκάλεσε τὸ ὄνομα τῇ πόλει Φρέαρ ὅρκου ἕως τῆς σήμερον ἡμέρας.
Ὅρα καὶ ἐνταῦθα ἐκ τῶν γεγενημένων τὴν προσηγορίαν αὐτὸν ἐπιτιθέντα τῷ τόπῳ.
Ἐπειδὴ γὰρ ἐν ἐκείνῃ τῇ ἡμέρᾳ τὸ φρέαρ ὀρύξαντες οὐδὲν εὗρον ἐν ᾗ τοὺς ὅρκους ἐποιήσαντο πρὸς ἀλλήλους Φρέαρ ὅρκου ἐπέθηκεν ὄνομα τῷ τόπῳ ἵνα ὑπόμνησις ᾖ τῶν γεγενημένων.
Εἶδες πῶς οὔτε τὴν ἀπὸ τοῦ νόμου διδασκαλίαν ἔχων ὁ δίκαιος οὗτος οὔτε πρὸς ἕτερόν τινα ἰδεῖν ἔχων ἀλλὰ τῷ πατρὶ κατακολουθήσας καὶ ἀπὸ τοῦ τῇ φύσει τῇ ἀνθρωπίνῃ ἐγκειμένου τῷ συνειδότι διδασκάλου ὁδηγούμενος τοσαύτην φιλοσοφίαν ἐπεδείκνυτο Τὰ γὰρ γεγενημένα οὐ μόνον τὴν ἐπιείκειαν ἐδείκνυ τοῦ δικαίου τούτου ἀλλὰ καὶ τὰ τοῦ Χριστοῦ παραγγέλματα δι' αὐτῶν τῶν ἔργων αὐτὸν πληροῦν ἀπέφηνε.
Καὶ ὅπερ ὁ Χριστὸς ἔλεγε διαταττόμενος τοῖς μαθηταῖς καὶ παραινῶν οὐ μόνον τοὺς ἀγαπῶντας ἀγαπᾷν ἀλλὰ καὶ πρὸς τοὺς ἐχθροὺς τὴν ἀγάπην ἐπιδείκνυσθαι τοῦτο οὗτος ἄνωθεν ἐπλήρου καὶ πρὸς τοὺς τοσοῦτον μῖσος περὶ αὐτὸν ἐσχηκότας τοσαύτην ἐπεδείκνυτο τὴν φιλοξενίαν καὶ τὸ τῆς μνησικακίας πάθος ἐξώριζε τῆς ἑαυτοῦ ψυχῆς.
Τίνος οὖν ἂν εἴημεν ἡμεῖς συγγνώμης ἄξιοι ἡμεῖς οἱ μετὰ τὴν χάριν καὶ τὴν τοσαύτην διδασκαλίαν καὶ τὰ τοῦ Σωτῆρος παραγγέλματα οὐδὲ τὸ αὐτὸ μέτρον τῷ δικαίῳ τούτῳ φθάσαι δυνάμενοι Καὶ τί λέγω τὸ αὐτὸ μέτρον Ἀλλὰ μηδὲ ἐγγὺς στῆναι ἰσχύοντες.
Τοσαύτη γὰρ νῦν ἐπεπόλασε τῆς κακίας ἡ ὑπερβολὴ ὡς σπάνιον εἶναι καὶ τοὺς ἀγαπῶντας ἀγαπᾷν.
Πόθεν οὖν ἡμῖν ἔσται σωτηρίας ἐλπὶς εἰ μέλλοιμεν καὶ τῶν τελωνῶν χείρους γίνεσθαι καθώς φησιν ὁ Χριστὸς λέγων Ἐὰν ἀγαπᾶτε τοὺς ἀγαπῶντας ὑμᾶς τί περισσὸν ποιεῖτε οὐχὶ καὶ οἱ τελῶναι τὸ αὐτὸ ποιοῦσι Καὶ ὁ μὲν Χριστὸς βουλόμενος ἡμᾶς εἰς τὴν ἄκραν κορυφὴν τῆς ἀρετῆς ἀνελθεῖν ἐκείνων ἀνωτέρους εἶναι βούλεται ἡμεῖς δὲ κἀκείνων ἐλάττους εἶναι σπεύδομεν.
Καὶ τί λέγω τελωνῶν χείρους καὶ τῶν λῃστῶν καὶ τῶν τυμβωρύχων καὶ τῶν ἀνδροφόνων.
Καὶ γὰρ τούτων ἕκαστος τὸν πρὸς αὐτὸν ἀγαπητικῶς διακείμενον ἀγαπᾷ καὶ πολλάκις καὶ κινδυνεύειν ὑπὲρ τοῦ ἀγαπητοῦ καταδέχεται.
Τί οὖν ἂν εἴη ἡμῶν ἐλεεινότερον ὅταν οἱ τοσαύτης ἀξιωθέντες παρὰ τοῦ Θεοῦ φιλανθρωπίας τῶν μυρία ἐργασαμένων κακὰ εὑρισκώμεθα χείρους Ἐννοοῦντες τοίνυν παρακαλῶ καὶ τῆς τιμωρίας τῆς ἐκεῖ γινομένης τὸ μέγεθος καὶ τῆς αἰσχύνης τῆς ἐνταῦθα τὴν ὑπερβολὴν ὀψὲ γοῦν ποτε τὴν οἰκείαν ἐπιγνῶμεν εὐγένειαν καὶ πειθώμεθα τῇ τοῦ Χριστοῦ διδασκαλίᾳ καὶ μὴ μόνον τοὺς ἀγαπῶντας ἀγαπῶμεν γνησίως πᾶσαν βασκανίαν καὶ φθόνον ἐξορίζοντες τῆς ἑαυτῶν ψυχῆς ἀλλὰ κἂν ἐχθρωδῶς τινες ὦσι πρὸς ἡμᾶς διακείμενοι καὶ τούτους ἀγαπᾷν σπουδάζωμεν καὶ γὰρ οὐδὲ ἑτέρως σωθῆναι δυνατὸν ἡμᾶς μὴ ταύτην ἐλθόντας τὴν ὁδόν καὶ μᾶλλον τῶν ἀγαπώντων ἡμᾶς τούτους ἀγαπᾷν σπουδάζωμεν ἅτε δὴ μυρίων ἡμῖν τῶν ἀγαθῶν προξένους γινομένους.
Οὕτω γὰρ καὶ τῶν ἡμαρτημένων ἡμῖν τὴν συγχώρησιν εὕρασθαι δυνησόμεθα καὶ μετὰ κατεσταλμένης διανοίας καὶ συντετριμμένης ψυχῆς τὰς πρὸς τὸν Θεὸν ἱκεσίας ποιεῖσθαι.
Ὅταν γὰρ ψυχὴ ἐκτὸς γένηται πάσης ἀπεχθείας καὶ τὸν λογισμὸν ἐν γαλήνῃ ἱδρυμένον ἔχῃ μετὰ πολλῆς τῆς νήψεως τὸν Δεσπότην καλοῦσα πολλὴν ἐπισπᾶται τὴν ἄνωθεν ῥοπήν ἧς γένοιτο πάντας ἡμᾶς ἀξιωθῆναι χάριτι καὶ φιλανθρωπίᾳ τοῦ Κυρίου ἡμῶν Ἰησοῦ Χριστοῦ μεθ' οὗ τῷ Πατρὶ ἡ δόξα ἅμα τῷ ἁγίῳ Πνεύματι νῦν καὶ ἀεὶ καὶ εἰς τοὺς αἰῶνας τῶν αἰώνων.
Φέρε καὶ σήμερον εἰ δοκεῖ τὰ ἑξῆς τῶν χθὲς εἰρημένων ἐπελθόντες κατὰ τὸ ἡμῖν ἐγχωροῦν ἀναπτύξωμεν ἕκαστον τῶν γεγραμμένων ἵνα τὴν ἐντεῦθεν ὠφέλειαν καρπωσάμενοι οὕτως οἴκαδε ἀναχωρήσωμεν.
Ἴδωμεν τοίνυν τὴν ἀρχὴν τῶν ἀνεγνωσμένων.
Ἦν δὲ Ἡσαῦ φησὶν ἐτῶν τεσσαράκοντα καὶ ἔλαβε τὴν Ἰουδὶθ θυγατέρα Βεὴλ τοῦ Χετταίου καὶ τὴν Βασεμὰθ θυγατέρα Ἐλὼμ τοῦ Εὐαίου καὶ ἦσαν ἐρίζουσαι τῷ Ἰσαὰκ καὶ τῇ Ῥεβέκκᾳ.
Ὅρα πόσα ἐκ τῶν ὀλίγων τούτων ῥημάτων ἔστι καταμαθεῖν.
Τίνος γὰρ ἕνεκεν ἡμῖν τὸν ἀριθμὸν τῶν ἐτῶν τοῦ Ἡσαῦ ἐσήμανεν Οὐχ ἁπλῶς ἀλλ' ἵνα ἐντεῦθεν καταμάθωμεν τοῦ Ἰσαὰκ τὸ γῆρας καὶ ὅτι λοιπὸν προβεβηκὼς ἦν.
Ἐὰν γὰρ μνημονεύσωμεν τῶν ἔμπροσθεν εἰρημένων καὶ ὅτι ἡνίκα μὲν ἔλαβε τὴν Ῥεβέκκαν καὶ αὐτὸς τεσσαράκοντα ἐτῶν ἐτύγχανεν ὅτε δὲ ἐτέχθησαν οἱ παῖδες ἑξήκοντα ἐτῶν ἦν εἰσόμεθα ὅτι νῦν ἑκατοστοῦ λοιπὸν ἔτους ἐπιβὰς ἐν βαθυτάτῳ γήρᾳ ἐτύγχανεν.
Ἐπειδὴ γὰρ μέλλει μετὰ ταῦτα διηγεῖσθαι ἡμῖν ὡς ὑπὸ τοῦ γήρως ἀμβλυτέρας ἔσχε τὰς ὄψεις διὰ τοῦτο τῶν ἐτῶν τοῦ Ἡσαῦ τὸν ἀριθμὸν ἐσήμανεν ἵνα ἐντεῦθεν εἰδέναι ἔχωμεν ἀκριβῶς τοῦ Ἰσαὰκ τὸν χρόνον.
Διὰ τοῦτο ἔλεγεν Ἦν δὲ Ἡσαῦ ἐτῶν τεσσαράκοντα.
Εἶτα ἵνα μάθωμεν τοῦ παιδὸς τὴν προπέτειαν καὶ ὅτι παρὰ τῶν ἐθνῶν ὧν οὐκ ἐχρῆν τὰς γαμετὰς ἠγάγετο ἐδήλωσεν ἡμῖν ὅτι ἡ μὲν ἐκ τοῦ γένους τῶν Χετταίων ἦν ἡ δὲ ἐκ τῶν Εὐαίων καίτοι γε ἐχρῆν αὐτὸν μαθόντα ὅσην σπουδὴν ὁ πατριάρχης ἐποιήσατο διαστελλόμενος τῷ παιδὶ τῷ ἑαυτοῦ ὥστε ἐκ τῆς φυλῆς αὐτοῦ γαμετὴν τῶν Ἰσαὰκ ἐνέγκαι καὶ ὅτι ἡ μήτηρ αὐτῶν ἡ Ῥεβέκκα ἐκ τῆς Χαῤῥὰν ὡρμᾶτο μηδὲν τοιοῦτον βουλεύσασθαι.
Ἀλλ' ἵνα ἐκ προοιμίων δείξῃ τῶν οἰκείων τρόπων τὸ ἄτακτον προλαβὼν ἐκείνας ἠγάγετο.
Καὶ ἵνα μάθωμεν τῶν γυναικῶν τὸ δύστροπον φησὶν ἡ Γραφὴ Καὶ ἦσαν ἐρίζουσαι τῷ Ἰσαὰκ καὶ τῇ Ῥεβέκκᾳ.
Καὶ τί ἂν εἴη ταύτης τῆς μοχθηρίας χαλεπώτερον ὅταν αἱ πᾶσαν τιμὴν ἀπονέμειν ὀφείλουσαι μὴ μόνον τοῦτο μὴ ποιῶσιν ἀλλὰ καὶ πρὸς φιλονεικίαν παρασκευάζωνται Ταῦτα δὲ πάντα οὐχ ἁπλῶς ἡμῖν ἡ ἱστορία σημαίνει ἀλλ' ἵνα μετὰ ταῦτα ἐπειδὰν ἴδῃς τὴν Ῥεβέκκαν πρὸς τὸν Ἰακὼβ πολλὴν τὴν εὔνοιαν ἐπιδεικνυμένην μάθῃς ὡς οὐκ ἀπεικὸς πρᾶγμα διεπράττετο.
Τέως δὲ ἵνα μὴ τὴν ἀκολουθίαν προφθάσωμεν αὐτοῖς ἑπώμεθα τοῖς γεγραμμένοις.
Ἐγένετο δὲ μετὰ τὸ γηρᾶσαι τὸν Ἰσαὰκ καὶ ἠμβλύνθησαν οἱ ὀφθαλμοὶ αὐτοῦ τοῦ ὁρᾷν οὐκ ἔτι γὰρ φησὶν ὑπὸ τοῦ γήρως ὁρᾷν ἠδύνατο Καὶ ἐκάλεσεν Ἡσαῦ τὸν υἱὸν αὐτοῦ τὸν πρεσβύτερον καὶ εἶπεν αὐτῷ Υἱέ μου ἰδοὺ ἐγὼ γεγήρακα καὶ οὐ γινώσκω τὴν ἡμέραν τῆς τελευτῆς μου.
Νῦν οὖν λάβε τὸ σκεῦός σου τήν τε φαρέτραν καὶ τὸ τόξον καὶ ἔξελθε εἰς τὸ πεδίον καὶ θήρευσόν μοι θήραν καὶ ποίησόν μοι ἐδέσματα ὡς φιλῶ ἐγὼ καὶ ἔνεγκέ μοι ἵνα φάγω ὅπως εὐλογήσῃ σε ἡ ψυχή μου πρὶν ἢ ἀποθανεῖν με.
Ἐνταῦθά μοι σκόπει ἀγαπητὲ τὴν ἄφατον τοῦ Θεοῦ σοφίαν καὶ ὅπως ὁ μὲν πατὴρ τὴν φυσικὴν φιλοστοργίαν ἐπιδεικνύμενος ταῦτα διετάξατο τῷ Ἡσαῦ ὁ δὲ σοφὸς καὶ εὐμήχανος Δεσπότης διὰ τῆς Ῥεβέκκας τὴν οἰκείαν πρόῤῥησιν εἰς ἔργον ἐξενεχθῆναι παρασκευάζει διδάσκων ἡμᾶς ὅση τῆς ἀρετῆς ἡ ἰσχὺς καὶ τῆς τῶν τρόπων ἐπιεικείας.
Καὶ γὰρ ἐκεῖνος μὲν καὶ ἀπὸ τῶν πρωτοτοκίων καὶ ἀπὸ τῆς τοῦ πατρὸς περὶ αὐτὸν διαθέσεως τὰ πρωτεῖα ἔχειν νομίζων ἀθρόον ἁπάντων ἔρημος ηὑρίσκετο ἐπειδὴ τὰ παρ' ἑαυτοῦ εἰσενεγκεῖν οὐκ ἠβουλήθη οὗτος δὲ ἐπειδὴ οἴκοθεν ἦν ἐνάρετος καὶ τὴν ἄνωθεν εἶχε ῥοπὴν συμμαχοῦσαν αὐτῷ καὶ ἄκοντος τοῦ πατρὸς τὴν παρ' αὐτοῦ εὐλογίαν ἐπισπᾶται.
Οὐδὲν γὰρ ἰσχυρότερον τοῦ παρὰ τῆς δεξιᾶς ἐκείνης βοηθουμένου.
Ὅρα γοῦν ἀκριβῶς ἅπαντα ἵνα μάθῃς τῆς οἰκονομίας τὴν ὑπερβολὴν καὶ πῶς ὁ μὲν τῆς ἐκεῖθεν ἀπολαύων ῥοπῆς πολλῆς ἐν ἅπασιν ἀξιοῦται τῆς συνεργίας ὥστε τὴν τοῦ πατρὸς εὐλογίαν εἰς αὐτὸν μετενεχθῆναι ὁ δὲ πάντων διαμαρτάνει προδεδομένος οἴκοθεν διὰ τὴν τῶν τρόπων μοχθηρίαν.
Ῥεβέκκα δὲ φησὶν ἤκουσε λαλοῦντος Ἰσαὰκ πρὸς Ἡσαῦ τὸν υἱὸν αὐτοῦ.
Ἐπορεύθη δὲ Ἡσαῦ εἰς τὸ πεδίον θηρᾶσαι θήραν τῷ πατρὶ αὐτοῦ.
Εἶπε δὲ Ῥεβέκκα πρὸς τὸν υἱὸν αὐτῆς τὸν ἐλάσσω.
Διὰ τί προσέθηκε Τὸν ἐλάσσω Ἐπειδὴ ἀνωτέρω εἶπεν ὅτι Ἐκάλεσεν Ἰσαὰκ τὸν υἱὸν αὐτοῦ τὸν πρεσβύτερον ἵνα μάθωμεν τίνι νῦν διαλέγεται ἡ Ῥεβέκκα φησὶ Πρὸς τὸν ἐλάσσω τοῦτ' ἔστι τὸν Ἰακώβ Ἴδε ἐγὼ ἤκουσα τοῦ πατρός σου λαλοῦντος πρὸς Ἡσαῦ τὸν ἀδελφόν σου καὶ λέγοντος Ἔνεγκέ μοι θήραν καὶ ποίησόν μοι ἐδέσματα ἵνα φαγὼν εὐλογήσω σε ἐναντίον Κυρίου πρὸ τοῦ ἀποθανεῖν με.
Ταῦτα μὲν ἤκουσα τοῦ πατρός σου πρὸς τὸν ἀδελφόν σου τὸν Ἡσαῦ διαλεγομένου.
Νῦν οὖν υἱὲ ἄκουέ μου καθά σοι ἐγὼ ἐντέλλομαι καὶ πορευθεὶς εἰς τὰ πρόβατα λάβε μοι ἐκεῖθεν δύο ἐρίφους ἁπαλοὺς καὶ καλοὺς καὶ ποιήσω αὐτοὺς ἐδέσματα τῷ πατρί σου ὡς φιλεῖ καὶ εἰσοίσεις τῷ πατρί σου καὶ φάγεται ὅπως εὐλογήσῃ σε ὁ πατήρ σου πρὸ τοῦ ἀποθανεῖν αὐτόν.
Ὅρα μητρὸς φιλοστοργίαν μᾶλλον δὲ Θεοῦ οἰκονομίαν.
Αὐτὸς γὰρ ἦν ὁ καὶ ταύτην πρὸς τὴν συμβουλὴν διεγείρων καὶ τὸ πᾶν κατορθωθῆναι ποιῶν.
Εἶδες τῆς μητρὸς τὴν ἀρίστην συμβουλήν Ὅρα καὶ τοῦ Ἰακὼβ τὸ περιεσκεμμένον καὶ ὅπως διὰ τῆς ἀποκρίσεως τῶν οἰκείων τρόπων δείκνυσι τὴν ἐπιείκειαν.
Εἶπε γὰρ φησὶ πρὸς τὴν μητέρα αὐτοῦ Ἔστιν ὁ ἀδελφός μου Ἡσαῦ ἀνὴρ δασὺς ἐγὼ δὲ ἀνὴρ λεῖος μήποτε ψηλαφήσῃ με ὁ πατὴρ καὶ ἔσομαι ἐναντίον αὐτοῦ ὡς καταφρονῶν καὶ ἐπάξω ἐμαυτῷ κατάραν καὶ οὐκ εὐλογίαν.
Πολλὴ τοῦ παιδὸς ἡ εὐγνωμοσύνη καὶ ἡ πρὸς τὸν πατέρα αἰδώς.
Δέδοικα φησὶ μὴ εἰς τὸ ἐναντίον μοι τὰ τῆς σπουδῆς ἐπέλθῃ μὴ δόξω ἐναντιοῦσθαι τῇ τοῦ πατρὸς γνώμῃ καὶ ἀντὶ τῆς εὐλογίας κατάραν ἐπισπάσωμαι.
Τί οὖν ἡ Ῥεβέκκα ἡ θαυμασία καὶ φιλόστοργος Ἐπειδὴ οὐκ ἐξ οἰκείας γνώμης μόνον τοῦτο διεπράττετο ἀλλὰ καὶ τῇ ἄνωθεν ὑπηρετεῖτο προῤῥήσει πᾶσαν σπουδὴν ποιεῖται τὸν φόβον ἐξελεῖν τοῦ παιδὸς καὶ θάρσος ἐνθεῖναι ὥστε τὴν συμβουλὴν εἰς ἔργον ἀγαγεῖν καὶ οὐχ ὑπισχνεῖται αὐτῷ ὅτι δυνήσεται παρακρούσασθαι τὸν πατέρα καὶ λαθεῖν ἀλλὰ τί Ἐπ' ἐμὲ ἡ κατάρα σου τέκνον μόνον ὑπάκουσον τῆς φωνῆς μου καὶ πορευθεὶς ἔνεγκέ μοι.
Κἂν γένηται τοιοῦτόν τι φησὶν οὐδὲν αὐτὸς παραβλαβήσῃ.
Μὴ τοίνυν δείσῃς ἀλλὰ θαῤῥῶν Ὑπάκουσόν μου τῆς φωνῆς καὶ ποίει τὰ παρ' ἐμοῦ σοι συμβουλευθέντα.
Τοῦτο ἀληθῶς φιλοστοργία μητρὸς τὸ ὑπὲρ τοῦ παιδὸς ἑτοίμως ἅπαντα καταδέχεσθαι.
Ταῦτα εἰποῦσα ἴσχυσε ἐξελεῖν τοῦ παιδὸς τὸν φόβον.
Καὶ πορευθεὶς ἔλαβε καὶ ἤνεγκε τῇ μητρὶ αὐτοῦ καὶ ἐποίησεν ἐδέσματα καθὰ ἐφίλει ὁ πατὴρ αὐτοῦ.
Καὶ λαβοῦσα φησὶν ἡ Ῥεβέκκα τὴν στολὴν τοῦ υἱοῦ αὐτῆς τοῦ πρεσβυτέρου τὴν καλὴν ἣ ἦν παρ' αὐτῇ ἐν τῷ οἴκῳ ἐνέδυσεν Ἰακὼβ τὸν υἱὸν αὐτῆς τὸν νεώτερον καὶ τὰ δέρματα τῶν ἐρίφων περιέθηκε περὶ τοὺς βραχίονας αὐτοῦ καὶ ἐπὶ τὰ γυμνὰ τοῦ τραχήλου αὐτοῦ καὶ ἔδωκε τὰ ἐδέσματα καὶ τοὺς ἄρτους οὓς ἐποίησεν εἰς τὰς χεῖρας Ἰακὼβ τοῦ υἱοῦ αὐτῆς καὶ εἰσήνεγκε τῷ πατρὶ αὐτοῦ.
Θέα μοι ἐνταῦθα τῆς Ῥεβέκκας μετὰ τῆς φιλοστοργίας καὶ τὴν πολλὴν σοφίαν.
Ἐπειδὴ γὰρ εἶπεν ἀνωτέρω ὅτι ὁ μὲν ἦν δασὺς ὁ δὲ λεῖος τὴν στολὴν φησὶν ἐνέδυσεν αὐτὸν τοῦ Ἡσαῦ καὶ τὰ δέρματα περιέθηκεν αὐτῷ καὶ πανταχόθεν σχηματίσασα αὐτὸν ὡς τὴν ἀπάτην εἰς ἔργον ἐλθεῖν δοῦσα τὰ ἐδέσματα καὶ τοὺς ἄρτους εἰς τὰς χεῖρας παρεσκεύασε προσαγαγεῖν τῷ πατρί.
Σκόπει μοι πάλιν ἐνταῦθα πῶς τῆς ἄνωθεν χάριτος ἦν τὸ πᾶν.
Ὅταν γὰρ ἡμεῖς τὰ παρ' ἑαυτῶν εἰσενέγκωμεν δαψιλῶς ἀπολαύσομεν καὶ τῆς παρὰ τοῦ Θεοῦ συνεργίας.
Ἵνα γὰρ μὴ ῥᾳθυμῶμεν μηδὲ ἀναπεπτωκότες ὦμεν βούλεται καὶ ἡμᾶς τι συνεισφέρειν ἵν' οὕτω καὶ τὰ παρ' ἑαυτοῦ ἐπιδείξηται καὶ οὔτε τὸ πᾶν τῆς ἄνωθεν γίνεται βοηθείας ἀλλὰ δεῖ καὶ ἡμᾶς τι συνεισενεγκεῖν οὔτε παρ' ἡμῶν πάλιν ἀπαιτεῖ τὸ πᾶν εἰδὼς τῆς ἡμετέρας ἀσθενείας τὴν ὑπερβολὴν ἀλλὰ τὴν οἰκείαν φιλανθρωπίαν μιμούμενος καὶ βουλόμενος ἀφορμήν τινα λαβεῖν ὥστε τὴν οἰκείαν φιλοτιμίαν ἐπιδείξασθαι ἀναμένει τὰ παρ' ἡμῶν εἰσενεχθῆναι ὅπερ καὶ νῦν γεγένηται.
Ἐπειδὴ γὰρ καὶ ὁ Ἰακὼβ καὶ ἡ Ῥεβέκκα ἅπερ ἐχρῆν ἀφ' ἑαυτῶν γενέσθαι πεποιήκασι καὶ ὁ μὲν ὑπήκουσε τῆς συμβουλῆς τῆς μητρὸς ἡ δὲ τὰ παρ' ἑαυτῆς πάντα ἐπλήρωσε τότε λοιπὸν καὶ ὁ ἀγαθὸς Δεσπότης τὸ πάντων δυσχερέστερον τοῦτο μετ' εὐκολίας ἀνυσθῆναι πεποίηκε τὸ μὴ γενέσθαι κατάδηλον τῆς ἀπάτης τὸ δρᾶμα τῷ Ἰσαάκ.
Ἐπειδὴ γὰρ προσήνεγκε τὰ ἐδέσματα τῷ πατρὶ Εἶπε Τίς εἶ σὺ τέκνον Καὶ εἶπεν Ἰακὼβ τῷ πατρὶ αὐτοῦ Ἐγώ εἰμι Ἡσαῦ ὁ υἱός σου ὁ πρωτότοκος πεποίηκά σοι καθὰ λελάληκάς μοι.
Ἀναστὰς κάθισον καὶ φάγε ἐκ τῆς θήρας μου ὅπως εὐλογήσῃ με ἡ ψυχή σου.
Ἐννόει μοι μεθ' ὅσης ἀγωνίας ταῦτα ἐφθέγγετο ὁ Ἰακώβ.
Ὁ γὰρ ἐν προοιμίοις εἰπὼν τῇ μητρὶ Φοβοῦμαι μὴ ἐπάξω ἐμαυτῷ κατάραν καὶ οὐκ εὐλογίαν νῦν ἐν ὅσῳ φόβῳ καθειστήκει τοσοῦτον δρᾶμα ὑποκρινόμενος Ἀλλ' ἐπειδὴ Θεὸς ἦν ὁ συνεργῶν τοῖς γινομένοις ἅπαντα εἰς ἔργον ἐξῄει.
Τί οὖν ἂν εἴποι τις καὶ τῷ ψεύδει τῷ τοιούτῳ Θεὸς συνήργησε Μὴ ἁπλῶς ἐξέταζε τὸ γινόμενον ἀγαπητὲ ἀλλὰ τὸν σκοπὸν καταμάνθανε καὶ ὅτι οὐ βιωτικῆς ἕνεκέν τινος πλεονεξίας τοῦτο ἐγίνετο ἀλλὰ τοῦ πατρὸς τὴν εὐλογίαν ἐπισπάσασθαι ἐσπούδαζεν ἄλλως δὲ εἰ μέλλοις ἁπλῶς τὰ γινόμενα ἐξετάζειν καὶ μὴ τὸν σκοπὸν πανταχοῦ ἐπιζητεῖν ὅρα σοι τὸν πατριάρχην παιδοκτόνον ὀνομάζειν καὶ τὸν Φινεὲς ἀνδροφόνον.
Ἀλλ' οὔτε ἐκεῖνος παιδοκτόνος ἀλλὰ καὶ λίαν φιλόστοργος εἰ καί τις ἄλλος οὔτε οὗτος ἀνδροφόνος ἀλλὰ τὸ μᾶλλον καὶ ἄγαν ζηλωτής.
Ἑκάτερος γὰρ αὐτῶν τὸ δοκοῦν τῷ Θεῷ διεπράττετο.
Διόπερ ὁ μὲν διὰ τὴν ὑπακοὴν πολλῆς ἀξιοῦται τῆς ἄνωθεν ἀμοιβῆς ὁ δὲ διὰ τὸν ζῆλον ἀνακηρύττεται.
Ἔστη γὰρ φησὶ Φινεὲς καὶ ἐξιλάσατο.
Εἰ τοίνυν φόνος εὐδοκίμησε καὶ παιδοκτονία ἐν ἐκείνοις ἐπειδὴ κατὰ Θεοῦ γνώμην ἐγένετο καὶ οὐ τοῖς γεγονόσι προσέχομεν ἀλλὰ τῷ σκοπῷ τῶν γινομένων καὶ τῇ τῶν πεποιηκότων γνώμῃ πολλῷ μᾶλλον καὶ ἐνταῦθα τοῦτο λογίζεσθαι χρή.
Μὴ τοίνυν τοῦτο σκόπει ὅτι ψεῦδος ἦν τὰ λεγόμενα παρὰ τοῦ Ἰακὼβ ἀλλ' ἐκεῖνο ἐννόει ὅτι βουλόμενος ὁ Θεὸς εἰς ἔργον τὴν πρόῤῥησιν αὐτοῦ ἀγαγεῖν ἅπαντα οὕτως ᾠκονόμησε γενέσθαι.
Καὶ ἵνα μάθῃς ὅτι ὁ Θεὸς ἦν ὁ πάντα ἐξευμαρίζων καὶ τὰ δύσκολα εὔκολα ποιῶν ὅρα πῶς ὁ δίκαιος οὐκ ἠδυνήθη συνιδεῖν τὴν ἀπάτην ἀλλὰ καὶ πείθεται τοῖς παρὰ τοῦ Ἰακὼβ ῥηθεῖσι καὶ ἀπολαύσας τῶν ἐδεσμάτων ἀμείβεται αὐτὸν ταῖς εὐλογίαις.
Καὶ οὐ πρότερον παραγίνεται ἀπὸ τῆς θήρας ὁ Ἡσαῦ μέχρις ὅτε πάντα τέλος ἔλαβεν ἵνα διὰ πάντων γνῶμεν ὅτι κατὰ Θεοῦ γνώμην τὸ γινόμενον ἦν.
Εἶπε δὲ φησὶν Ἰσαάκ Τί τοῦτο ὅτι ταχὺ εὗρες ὦ τέκνον Ὁ δὲ εἶπεν Ὃ παρέδωκε Κύριος ὁ Θεός σου ἐναντίον ἐμοῦ.
Ἔτι ἐναγώνιος εἱστήκει ὁ Ἰακὼβ καὶ ηὔξετο αὐτῷ τὰ τοῦ φόβου καὶ πάντα ἐγίνετο ἵνα μάθωμεν δι' αὐτῶν ὅτι ὁ φιλάνθρωπος Δεσπότης οὐχ ἁπλῶς τὴν οἰκείαν ἐπιδείκνυται πρόνοιαν ἂν μὴ πολλὴν ἴδῃ καὶ τὴν παρ' ἡμῶν θερμότητα γινομένην.
Μὴ γάρ μοι παραδράμῃς ἀγαπητὲ τοῦτον νῦν τὸν ἀγῶνα ἀλλὰ σκόπει ὅτι περὶ τοῦ παντὸς ἦν αὐτῷ ὁ κίνδυνος καὶ ἐδεδοίκει καὶ ἔτρεμε μὴ δι' εὐλογίαν κατάρας ὑπεύθυνος γένηται.
Εἶτά φησιν Εἶπε δὲ Ἰσαάκ Ἔγγισόν μοι καὶ ψηλαφήσω σε τέκνον εἰ σὺ εἶ ὁ υἱός μου Ἡσαῦ ἢ οὔ.
Ἀπὸ γὰρ τῆς φωνῆς ἠρέμα πως ἐνεδοίαζεν ὁ δίκαιος ἀλλ' ἐπειδὴ ἐχρῆν τὴν οἰκονομίαν εἰς ἔργον ἐξελθεῖν οὐ συνεχωρήθη συνιδεῖν τὴν ἀπάτην.
Ἤγγισε δὲ φησὶν Ἰακὼβ καὶ ἐψηλάφησεν αὐτὸν καὶ εἶπεν Ἡ μὲν φωνὴ φωνὴ Ἰακώβ αἱ δὲ χεῖρες χεῖρες Ἡσαῦ καὶ οὐκ ἐπέγνω αὐτόν.
Ὅρα πῶς δείκνυται ὅτι τῆς τοῦ Θεοῦ χάριτος ἦν τὸ πᾶν τῆς παρασκευαζούσης καὶ αὐτὸν μηδὲν τῶν γινομένων συνιδεῖν καὶ τὸν Ἰακὼβ ἀπολαῦσαι τῆς πατρικῆς εὐλογίας.
Καὶ οὐκ ἐπέγνω αὐτὸν φησίν ἦσαν γὰρ αἱ χεῖρες αὐτοῦ ὡς αἱ χεῖρες Ἡσαῦ.
Καὶ εἶπεν Εἰ σὺ εἶ ὁ υἱός μου Ἡσαῦ Ὅρα πάλιν πῶς δείκνυσιν ἡ θεία Γραφὴ ὅτι ἐδίσταζεν ὁ δίκαιος.
Εἶπε γὰρ Εἰ σὺ εἶ ὁ υἱός μου Ἡσαῦ ἵνα καὶ ἐκ τούτου πάλιν γνῶμεν ὅτι ὁ πατὴρ μὲν ἡττηθεὶς τῇ φυσικῇ φιλοστοργίᾳ ἅπαντα διεπράττετο ὁ δὲ Θεὸς ὁ τὰ μέλλοντα προορῶν καὶ ἀπὸ τῆς τῶν τρόπων ἀρετῆς χαρακτηρίζων καὶ δεικνὺς τοὺς ἑαυτοῦ θεράποντας οὕτως ἅπαντα οἰκονομεῖ.
Καὶ εἶπε φησίν Ἐγώ.
Ἐπειδὴ γὰρ εἶπεν Εἰ σὺ εἶ ὁ υἱός μου Ἡσαῦ καὶ εἶπεν Ἐγώ εἶπε Προσάγαγέ μοι καὶ φάγομαι ἀπὸ τῆς θήρας σου τέκνον ἵνα εὐλογήσῃ σε ἡ ψυχή μου μόλις ποτὲ τῆς ἀγωνίας λοιπὸν ἀπηλλάγη ὁ Ἰακὼβ Καὶ προσήνεγκε τῷ πατρὶ τὰ ἐδέσματα καὶ εἰσήνεγκεν οἶνον καὶ ἔπιε.
Καὶ εἶπεν αὐτῷ Ἔγγισόν μοι καὶ φίλησόν με τέκνον.
Καὶ ἐγγίσας ἐφίλησεν αὐτόν καὶ ὠσφράνθη τὴν ὀσμὴν τῶν ἱματίων αὐτοῦ καὶ εὐλόγησεν αὐτὸν καὶ εἶπεν.
Ὅρα τῆς θείας Γραφῆς τὴν παρατήρησιν.
Ἐπειδὴ ἠρώτησεν Εἰ σὺ εἶ Ἡσαῦ καὶ εἶπεν Ἐγὼ καὶ πάλιν ἐψηλάφησεν αὐτὸν καὶ ἠρέμα πως ἐνεδοίαζεν ὑπὸ τῆς φωνῆς εἰς ὑπόνοιάν τινα καὶ ὑπόκρισιν ἐμπεσὼν καὶ πάλιν ἠρώτησεν Εἰ σὺ εἶ ὁ υἱός μου Ἡσαῦ καὶ εἶπεν Ἐγὼ εἶτα προσήνεγκεν αὐτῷ καὶ ἔφαγε τότε φησὶν Ἐφίλησεν αὐτὸν καὶ εὐλόγησεν αὐτόν.
Ἵνα μὴ νομίσῃ τις ὅτι εἰς τὸ τοῦ Ἡσαῦ πρόσωπον τὴν εὐλογίαν ἐποιήσατο ἀλλ' εἰς ἐκεῖνον τὸν ὑπ' αὐτοῦ φιληθέντα διὰ τοῦτο ἐμνημόνευσεν ἡ θεία Γραφὴ ὅτι καὶ ἐφίλησε καὶ ηὐλόγησεν ἐκεῖνον τὸν ὑπ' αὐτοῦ φιληθέντα.
Ὠσφράνθη δὲ φησὶν τὴν ὀσμὴν τῶν ἱματίων αὐτοῦ καὶ εὐλόγησεν αὐτὸν καὶ εἶπεν Ἰδοὺ ὀσμὴ τοῦ υἱοῦ μου ὡς ὀσμὴ ἀγροῦ πλήρους ὃν ηὐλόγησε Κύριος.
Καὶ δώσει σοι Κύριος ἀπὸ τῆς δρόσου τοῦ οὐρανοῦ καὶ ἀπὸ τῆς πιότητος τῆς γῆς καὶ πλῆθος σίτου καὶ οἴνου.
Δώσει φησὶ σοὶ τῷ τὰ ἐδέσματα προσενεγκόντι τῷ παρ' ἐμοῦ φιληθέντι Καὶ δουλευσάτωσάν σοι ἔθνη.
Ὅρα πῶς τὴν τῶν ἀναγκαίων ἀφθονίαν αὐτῷ ἐπηύξατο εἶτα τὴν ἀρχὴν τῶν ἐθνῶν προμηνύων ἤδη τὴν μέλλουσαν αὐτῷ ἔσεσθαι εὐημερίαν καὶ τῶν ἐξ αὐτοῦ τικτομένων τὴν ἐπίδοσιν.
Καὶ προσκυνησάτωσάν σοι ἄρχοντες.
Οὐ μόνον τὴν τῶν ἐθνῶν ὑποταγὴν αὐτῷ ἐπεύχεται ἀλλὰ καὶ τῶν ἀρχόντων.
Καὶ γίνου κύριος τοῦ ἀδελφοῦ σου.
Ὅρα πῶς ὑπηρετεῖται καὶ ἀγνοῶν ὁ δίκαιος τῇ τοῦ Θεοῦ γνώμῃ.
Καὶ ἅπαντα ταῦτα διὰ τοῦτο ᾠκονομεῖτο ἵνα οὗτος ὁ διὰ τὴν ἀρετὴν ἄξιος αὐτὸς καρπώσηται τὴν εὐλογίαν.
Καὶ προσκυνήσουσί σοι οἱ υἱοὶ τοῦ πατρός σου.
Υἱοὺς εἴωθεν ἡ Γραφὴ καλεῖν πᾶσαν τὴν συγγένειαν ὡς καὶ ἐνταῦθα τοὺς υἱοὺς τοῦ πατρός σου ὡς ἂν εἴποι τις τοὺς ἐκ τοῦ σπέρματος τοῦ Ἡσαῦ ἔσεσθαι μέλλοντας.
Οὐδὲ γὰρ ἕτερον παῖδα ἔσχεν ὁ Ἰσαὰκ ἀλλ' ἢ τούτους μόνους.
Ὁ καταρώμενός σε ἐπικατάρατος ὁ δὲ εὐλογῶν σε εὐλογημένος.
Ἰδοὺ ἡ κορωνὶς τῆς εὐλογίας ἰδοὺ τὸ κεφάλαιον τῶν ἀγαθῶν ἁπάντων τὸ εὐλογημένον εἶναι.
Εἶδες Θεοῦ φιλανθρωπίαν Ὁ δεδοικὼς μὴ κατάραν ἐπισπάσηται ἀντὶ εὐλογίας οὐ μόνον μετὰ τοσαύτης δαψιλείας τὰς εὐλογίας κομίζεται παρὰ τοῦ πατρὸς ἀλλὰ καὶ ἐκείνοις ἀρᾶται τοῖς ἐπιχειροῦσιν αὐτὸν καταρᾶσθαι.
Ἐντεῦθεν μανθάνωμεν ὅτι ἐπειδάν τις κατὰ τὰ τῷ Θεῷ δοκοῦντα τὰ καθ' ἑαυτὸν οἰκονομεῖν βούληται τοσαύτης ἀπολαύει τῆς ἄνωθεν συνεργείας ὡς αὐτῆς τῶν πραγμάτων τῆς πείρας αἴσθησιν λαβεῖν Τίς γὰρ οὐκ ἂν ἐκπλαγείη καὶ θαυμάσειε τοῦ Θεοῦ τὴν ἄφατον οἰκονομίαν ὅτι οὐ πρότερον ὁ Ἡσαῦ ἀπὸ τῆς θήρας παραγέγονε μέχρις ὅτε πέρας ἔλαβεν ἡ τοῦ δράματος ὑπόθεσις κἀκεῖνος δεξάμενος τὰς εὐλογίας παρὰ τοῦ πατρὸς ἀνεχώρησε Τοῦτο γὰρ ἡμᾶς διδάξαι βουλόμενος ὁ μακάριος Μωϋσῆς ἐπήγαγε Καὶ ἐγένετο μετὰ τὸ παύσασθαι τὸν Ἰσαὰκ εὐλογοῦντα Ἰακὼβ τὸν υἱὸν αὐτοῦ καὶ ἐγένετο ὡς ἐξῆλθεν ἀπὸ προσώπου Ἰσαὰκ τοῦ πατρὸς αὐτοῦ καὶ ἰδοὺ Ἡσαῦ ὁ ἀδελφὸς αὐτοῦ ἦλθεν ἀπὸ τῆς θήρας.
Ὅρα πῶς μετὰ τὴν τούτου ἔξοδον ἐκεῖνος εὐθέως παρεγένετο οὐχ ἁπλῶς οὐδὲ εἰκῆ ἀλλ' ἵνα ἀγνοῶν προσαγάγῃ καὶ αὐτὸς τὰ ἐδέσματα καὶ παρὰ τοῦ πατρὸς μάθῃ ἅπασαν τοῦ πράγματος τὴν ὑπόθεσιν.
Εἰ γὰρ ἔφθη καταλαβεῖν τὸν ἀδελφὸν ἴσως ἂν αὐτὸν καὶ διεχειρίσατο ἡττώμενος ὑπὸ τοῦ θυμοῦ ὁ γὰρ μετὰ ταῦτα τοῦτο βουλευσάμενος πολλῷ μᾶλλον ἐν ἀκμῇ τοῦ πράγματος τοῦτο ἂν εἰργάσατο.
Ἀλλ' ἡ τοῦ Θεοῦ χεὶρ ἦν ἡ τὸν παῖδα διασώζουσα καὶ τοῦτον μὲν ἄξιον τῆς εὐλογίας ἀπεργασαμένη ἐκεῖνον δὲ ἀποστερήσασα καὶ τῆς εὐλογίας καὶ τῶν πρωτοτοκίων.
Παραγενόμενος δὲ φησὶν ἐποίησε καὶ αὐτὸς ἐδέσματα καὶ προσήνεγκε τῷ πατρὶ αὐτοῦ καὶ εἶπεν Ἀναστήτω ὁ πατήρ μου καὶ φαγέτω τῆς θήρας τοῦ υἱοῦ αὐτοῦ ὅπως εὐλογήσῃ με ἡ ψυχή σου.
Ὅρα μοι πάλιν τὸν δίκαιον ἐν θορύβῳ γενόμενον καὶ διαταραττόμενον τὸν λογισμόν.
Ἀκούσας γὰρ φησὶν Εἶπε Τίς εἶ σύ Ὁ δὲ εἶπεν Ἐγώ εἰμι ὁ υἱός σου ὁ πρωτότοκος Ἡσαῦ.
Ὅρα πῶς μεγαλοφρονῶν ἐπὶ τῷ πράγματι οὐκ ἠρκέσθη τῷ εἰπεῖν Ἐγώ εἰμι Ἡσαῦ ἀλλὰ προσέθηκεν Ὁ πρωτότοκος.
Ἐξέστη δὲ Ἰσαὰκ ἔκστασιν μεγάλην σφόδρα καὶ εἶπε Τίς οὖν ὁ θηρεύσας μοι θήραν καὶ εἰσενέγκας μοι καὶ ἔφαγον ἀπὸ πάντων πρὸ τοῦ σὲ ἐλθεῖν καὶ εὐλόγησα αὐτὸν καὶ εὐλογημένος ἔστω Ὅρα πῶς καὶ εἰς ἀπορίαν γεγονὼς ὁ δίκαιος καὶ διηγούμενος αὐτῷ τὸ συμβὰν ὅμως προσέθηκε καιρίαν ἐκείνῳ διδοὺς τὴν πληγὴν τὸ Καὶ εὐλόγηκα αὐτὸν καὶ εὐλογημένος ἔστω.
Τοῦτο δὲ ἐποίει ὁ δίκαιος τῆς τοῦ Θεοῦ σοφίας ὁδηγούσης αὐτοῦ τὴν γλῶτταν ἵνα πάντα μετὰ ἀκριβείας ἐκεῖνος μαθὼν εἰδέναι ἔχῃ ὡς οὐδὲν αὐτῷ πλέον ἔσται οὔτε ἀπὸ τῶν πρωτοτοκίων οὔτε ἀπὸ τῆς θήρας.
Ἀκούσας δὲ φησὶν Ἡσαῦ ἀνεβόησε φωνὴν μεγάλην σφόδρα καὶ πικράν.
Τί ἐστι Φωνὴν μεγάλην σφόδρα καὶ πικράν Τὸν θυμὸν ᾐνίξατο διὰ τοῦ ῥήματος καὶ τῆς ὀργῆς ἧς ἐπλήσθη ταῦτα μαθὼν τὴν ὑπερβολήν.
Καὶ εἶπεν Εὐλόγησον δὴ κἀμὲ πάτερ.
Εἶπε δὲ αὐτῷ Ἐλθὼν ὁ ἀδελφός σου μετὰ δόλου ἔλαβε τὴν εὐλογίαν σου.
Προλαβὼν φησὶν ὁ ἀδελφός σου τὴν εὐλογίαν πᾶσαν ἐπεσπάσατο μετὰ πολλῆς τῆς δαψιλείας.
Καὶ ἵνα γνῷς ὅτι ἡ ἄνωθεν χάρις ἦν ἡ τὸν δίκαιον ἀπατηθῆναι συνεργήσασα ὅρα πῶς αὐτὸς τοῦτο ὁμολογεῖ λέγων Ἐλθὼν ὁ ἀδελφός σου μετὰ δόλου μονονουχὶ ἀπολογούμενος τῷ παιδὶ καὶ διδάσκων αὐτὸν ὅτι Ἀγνοῶν ἐπ' ἐκεῖνον τὰς εὐλογίας ἐποιησάμην καὶ ὅτι Εἰς σὲ ταύτας ἕτοιμος ἤμην ποιήσασθαι ἀλλ' ἐκεῖνος Ἐλθὼν μετὰ δόλου ἔλαβε τὴν εὐλογίαν σου τὰ σοὶ παρασκευασθέντα ἐκεῖνος ἐδέξατο οὐ παρὰ τὴν ἐμὴν δὲ αἰτίαν γέγονε.
Καὶ εἶπε φησὶν Ἡσαῦ Δικαίως ἐπεκλήθη τὸ ὄνομα αὐτοῦ Ἰακώβ ἐπτέρνικε γάρ με ἤδη δεύτερον τοῦτο τά τε πρωτοτόκιά μου εἰλήφει καὶ νῦν εἴληφε τὴν εὐλογίαν μου.
Οὐ μάτην φησὶ τῆς προσηγορίας ταύτης ἠξιώθη πτερνισμὸς γὰρ ἑρμηνεύεται τὸ ὄνομα αὐτοῦ ὅπερ οὗτος εἰς ἐμὲ ἐπεδείξατο καὶ τῶν πρωτοτοκίων ἀποστερήσας καὶ τῆς εὐλογίας.
Τί οὖν ὁ Ἡσαῦ πρὸς Ἰσαάκ Οὐχ ὑπελίπου μοι εὐλογίαν πάτερ Ἀποκριθεὶς δὲ Ἰσαὰκ εἶπεν αὐτῷ Μάνθανε φησὶν ὅτι πάσας εἰς αὐτὸν ἐξέχεα τὰς εὐλογίας Εἰ κύριον αὐτὸν ἐποίησά σου.
Ὅρα πῶς εὐθέως ἀπὸ τούτου ἄρχεται καὶ οὐδὲν ἕτερον λέγει ἀλλὰ τὴν δουλείαν αὐτῷ σημαίνει καὶ τὴν ὑποταγήν καί φησιν Εἰ κύριον αὐτὸν ἐποίησά σου καὶ πάντας τοὺς ἀδελφοὺς αὐτοῦ οἰκέτας σίτῳ καὶ οἴνῳ ἐστήριξα αὐτόν σοὶ δὲ τί ποιήσω τέκνον Οὐδὲν ἕτερον λοιπὸν ὑπολέλειπται εἰ δεσπότην αὐτὸν ἐποίησά σου καὶ πάντας αὐτοῦ οἰκέτας τοὺς ἀδελφοὺς καὶ τῶν ἀναγκαίων αὐτῷ τὴν ἀφθονίαν ἐπηυξάμην τί λοιπὸν ἕτερον λείπεται Εἶπε δὲ Ἡσαῦ πρὸς τὸν πατέρα αὐτοῦ Μὴ εὐλογία μία σοί ἐστι πάτερ Εὐλόγησον δὴ κἀμέ.
Ἐπειδὴ ἤκουσε τοῦ πατρὸς εἰπόντος Καὶ εὐλόγησα αὐτὸν καὶ εὐλογημένος ἔσται εἶτα καὶ τὴν εὐλογίαν αὐτῷ πᾶσαν δήλην ἐποίησε τότε φησὶν Εὐλόγησον δὴ κἀμὲ πάτερ μὴ γὰρ μία σοί ἐστιν εὐλογία Μὴ γὰρ οὐχ ἱκανὸς σὺ κἀμὲ ἀξιῶσαι τῆς παρὰ σοῦ εὐλογίας τὸν οὕτω παρὰ σοῦ ἀγαπώμενον τὸν πρωτότοκον τὸν διὰ τὴν θήραν παρὰ σοῦ ἀποσταλέντα Συνέχεε διὰ τῶν ῥημάτων τὸν πατέρα.
Κατανυχθέντος γὰρ φησὶν Ἰσαὰκ ἀνεβόησε φωνῇ Ἡσαῦ καὶ ἔκλαυσεν.
Εἶδε τὸν πατέρα ἐν ἀμηχανίᾳ ὑπάρχοντα καὶ οὐ δυνάμενον οὐδὲ ἀνεχόμενον ἀνατρέψαι τὰ ἤδη γεγονότα καὶ ὁ μὲν τῇ βοῇ καὶ κλαυθμὸν προσέθηκεν εἰς πλείονα συμπάθειαν ἀγαγεῖν τὸν πατέρα βουλόμενος.
Οἰκτείρας δὲ αὐτὸν ὁ Ἰσαὰκ εἶπεν αὐτῷ Ἰδοὺ ἀπὸ τῆς πιότητος τῆς γῆς ἔσται ἡ κατοίκησίς σου καὶ ἀπὸ τῆς δρόσου τοῦ οὐρανοῦ ἄνωθεν καὶ ἐπὶ τῇ μαχαίρᾳ σου ζήσῃ καὶ τῷ ἀδελφῷ σου δουλεύσεις ἔσται δὲ ἡνίκα ἂν καθέλῃς καὶ ἐκλύσῃς τὸν ζυγὸν αὐτοῦ ἀπὸ τοῦ τραχήλου σου.
Ἐπειδὴ φησὶ καὶ αὐτὸς τῆς παρ' ἐμοῦ εὐλογίας ἀπολαῦσαι ἐπιθυμεῖς μάνθανε ὅτι οὐχ οἷόν τέ με ἐναντία τῇ τοῦ Θεοῦ γνώμῃ διαπράξασθαι ἀλλὰ καὶ σοὶ μὲν ἐπεύχομαι τὴν ἀπὸ τῆς δρόσου τοῦ οὐρανοῦ ἀπόλαυσιν ἴσθι δὲ μέλλων πολεμικὸν ἀναδέξασθαι βίον Ἐπὶ τῇ μαχαίρᾳ γάρ σου ζήσῃ καὶ τῷ ἀδελφῷ σου δουλεύσεις.
Ἀλλὰ μηδεὶς ἀκούων ταῦτα ξενιζέσθω ὁρῶν μετὰ ταῦτα τὸν ἀδελφὸν ἀλήτην γενόμενον διὰ τὸν παρὰ τούτου φόβον καὶ εἰς τὴν ἀλλοτρίαν ἐπειγόμενον μηδὲ τοῖς προοιμίοις προσέχων νομιζέτω διαπίπτειν τὴν πρόῤῥησιν.
Ὅταν γὰρ ὁ Δεσπότης τι ὑπόσχηται κἂν ἐναντία τῶν ὑποσχέσεων ἴδωμεν ἐν τοῖς προοιμίοις ἐκβαίνοντα μὴ θορυβώμεθα οὐ γὰρ οἷόν τέ ποτε μέχρι τέλους διαμαρτεῖν.
Τοῦτο δὲ γίνεται ἵνα λαμπρότεροι διὰ πάντων οἱ δίκαιοι δεικνύμενοι τὴν περιουσίαν τῆς τοῦ Θεοῦ δυνάμεως κατάδηλον ἡμῖν ἅπασι γενέσθαι παρασκευάσωσι.
Καὶ ἐφ' ἑκάστου τῶν δικαίων τοῦτο εὑρήσεις εἰ βουληθείης ἁπάσας μετὰ ἀκριβείας κατιδεῖν τὰς ἱστορίας ὃ δὴ καὶ νῦν γεγένηται.
Μὴ γὰρ δὴ τοῦτο ἴδῃς ὅτι νῦν εὐθέως φυγὰς ἐγίνετο ἀλλὰ τὴν μετὰ ταῦτα περιφάνειαν λογίζου καὶ ὅτι τοῦ χρόνου παραδραμόντος αὐτὸς οὗτος ὁ φοβερὸς αὐτῷ γεγονὼς τοσαύτην περὶ αὐτὸν ἐπιδείκνυται τὴν αἰδὼ καὶ ὅτι εἰς τοσαύτην ἦλθε δόξαν μετὰ τὴν ἐπὶ τῆς ξένης ταλαιπωρίαν ὡς καὶ τοὺς ἐξ αὐτοῦ τεχθέντας εἰς ἄπειρον πλῆθος ἐκταθῆναι καὶ διὰ τῆς τούτου προσηγορίας ἅπαν τὸ ἔθνος χαρακτηρίζεσθαι.
Νυνὶ δὲ διδάσκουσα ἡμᾶς ἡ θεία Γραφὴ τοῦ ἀδελφοῦ τὸν θυμὸν καὶ ὅτι πρὸς φόνον ἀπέβλεπε φησί Καὶ ἐνεκότει Ἡσαῦ τῷ Ἰακὼβ περὶ τῆς εὐλογίας ἧς ηὐλόγησεν αὐτὸν ὁ πατὴρ αὐτοῦ.
Καὶ ἵνα μάθωμεν ὅτι οὐχ ἁπλῶς ὀργὴ ἦν πρόσκαιρος τοῦτο διὰ τῆς λέξεως ἐσήμανεν ἡμῖν τῆς κακίας αὐτοῦ τὴν ὑπερβολήν.
Ἐνεκότει γὰρ φησὶν ἀντὶ τοῦ ἐνέκειτο ἐπέμενεν ὡς καὶ διὰ τῶν ῥημάτων τὴν ἐν τῷ βάθει κρυπτομένην γνώμην φανερὰν καταστῆσαι.
Εἶπε γὰρ φησὶν ἐν τῇ διανοίᾳ Ἐγγισάτωσαν αἱ ἡμέραι τοῦ πένθους τοῦ πατρός μου ἵνα ἀποκτείνω Ἰακὼβ τὸν ἀδελφόν μου.
Ὄντως ἄρα καὶ τῶν μαινομένων αὐτῶν οὐκ ἔλαττον ὁ θυμούμενος παραπαίει.
Σκόπει γὰρ ὅπως καθάπερ τοὺς μαινομένους ὁ δαίμων ἐκεῖνος ἐπεισελθὼν ἔκφρονας ἐργάζεται καὶ ἐναντία τοῖς ὁρωμένοις διαπράττεσθαι ἀναπείθει.
Οὐ γὰρ ὁρῶσιν ὑγιῶς οὔτε ἕτερόν τι διαπράττονται τῶν χρησίμων ἀλλὰ καθάπερ τὰς αἰσθήσεις πεπηρωμένοι καὶ τὸ διακριτικὸν διαφθείραντες οὕτως ἅπαντα ἐργάζονται.
Οὕτω καὶ οἱ θυμούμενοι οὐ τοὺς παρόντας ἐπιγινώσκουσιν οὐ συγγενείας μέμνηνται οὐ φιλίας οὐ συνηθείας οὐκ ἀξιώματος οὐκ ἄλλου τινὸς ἔννοιαν λαμβάνουσιν ἀλλ' ὅλοι ὑπὸ τοῦ θυμοῦ τυραννούμενοι κατὰ κρημνῶν φέρονται.
Τί οὖν ἂν εἴη τῶν τοιούτων ἐλεεινότερον ὅταν ἁλόντες ὑπὸ τοῦ πάθους καὶ αἰχμάλωτοι γενόμενοι καὶ πρὸς φόνον ἐπείγονται Διὰ τοῦτο ὁ μακάριος Παῦλος τὴν ῥίζαν ἀποσπάσαι βουλόμενος τοῦ κακοῦ γράφων παρῄνει οὕτω λέγων Πᾶσα ὀργὴ καὶ θυμὸς καὶ κραυγὴ ἀρθήτω ἀφ' ὑμῶν σὺν πάσῃ κακίᾳ.
Οὐ μόνον φησὶ θυμοῦσθαι ὑμᾶς οὐ βούλομαι οὐδὲ μὴ ὀργίζεσθαι ἀλλὰ μηδὲ μετὰ κραυγῆς τοῖς πλησίον διαλέγεσθαι κραυγὴν ἐνταῦθα λέγων τὴν ὑπὸ τοῦ θυμοῦ γινομένην.
Ὅταν γὰρ τὸ πάθος ἔνδοθεν διεγείρηται καὶ ἡ καρδία οἰδαίνῃ οὐκ ἔτι λοιπὸν ἡ γλῶσσα ἠρέμα φθέγγεσθαι ἀνέχεται ἀλλὰ τὴν διάθεσιν τῆς καρδίας ἐμφαίνουσα μετὰ κραυγῆς τῷ πλησίον διαλέγεσθαι παρασκευάζει.
Βουλόμενος οὖν ἐν γαλήνῃ διάγειν διηνεκεῖ τοὺς αὐτῷ πειθομένους ὁ μακάριος οὗτος εἰπὼν Πᾶσα ὀργὴ ἔδειξε τί ἐστι Πᾶσα ὀργὴ ἡ ἀφ' οἵου δή ποτε πράγματος κινουμένη καὶ πᾶς θυμὸς καὶ πᾶσα κραυγὴ ἀρθήτω ἀφ' ὑμῶν εἶτα αὐτὴν τὴν ῥίζαν τῆς κακίας ξηρᾶναι βουλόμενος καὶ ἄκαρπον ἐργάσασθαι φησὶ Σὺν πάσῃ κακίᾳ.
Ὁ γὰρ οὕτω διακείμενος διηνεκῶς ἐν λιμένι κάθηται τῶν ἀπὸ τῆς γῆς κυμάτων ἀπηλλαγμένος καὶ οὔτε χειμῶνα δέδοικεν οὔτε ναυάγιον ἀλλὰ καθάπερ ἐν γαλήνῃ πλέων ἢ ἐν εὐδίῳ λιμένι καθήμενος οὕτως ἕλκει τὸν παρόντα βίον πάσης ταραχῆς ἐκτὸς ὢν καὶ οὐ μόνον τοῦτο ἀλλὰ καὶ τῶν ἀθανάτων καὶ ἀποῤῥήτων ἀγαθῶν τὴν ἀπόλαυσιν ἑαυτῷ διὰ πάντων προξενεῖ ὧν γένοιτο πάντας ἡμᾶς ἐπιτυχεῖν χάριτι καὶ φιλανθρωπίᾳ τοῦ Κυρίου ἡμῶν Ἰησοῦ Χριστοῦ μεθ' οὗ τῷ Πατρὶ ἅμα τῷ ἁγίῳ Πνεύματι δόξα κράτος τιμὴ νῦν καὶ ἀεὶ καὶ εἰς τοὺς αἰῶνας τῶν αἰώνων.
Εἴδετε χθὲς καὶ τοῦ τελώνου τὴν πολλὴν εὐγνωμοσύνην καὶ τοῦ Δεσπότου τὴν ἄφατον φιλανθρωπίαν καὶ τῶν Ἰουδαίων τὴν ὑπερβάλλουσαν ἀναισθησίαν Εἴδετε πῶς ἅπαντας ἡμᾶς ἐπαίδευσεν ὁ μακάριος Ματθαῖος δι' ὧν οὕτω ταχέως ὑπήκουσε δι' ὧν τοσαύτην ἐπεδείξατο τὴν μεταβολὴν ὅτι ἐν τῇ προαιρέσει κεῖται τῇ ἡμετέρᾳ μετὰ τὴν ἄνωθεν χάριν τὰ τῆς ἀρετῆς καὶ τῆς κακίας καὶ ὅτι καὶ σπουδάσαντες δυνάμεθα γενέσθαι ἐνάρετοι καὶ ῥᾳθυμήσαντες πάλιν εἰς τὸν τῆς ἁμαρτίας κρημνὸν καταφερόμεθα Τοῦτο γάρ ἐστιν ᾧ τῶν ἀλόγων διεστήκαμεν τὸ λόγῳ τετιμῆσθαι ἡμᾶς παρὰ τοῦ φιλανθρώπου Θεοῦ καὶ ἐν τῇ φύσει τῇ ἡμετέρᾳ ἐναποκεῖσθαι τὴν γνῶσιν τοῦ καλοῦ καὶ τοῦ πονηροῦ.
Μηδεὶς τοίνυν προφασιζέσθω ὡς δι' ἄγνοιαν ἀρετῆς ἀμελῶν ἢ διὰ τὸ μὴ ἔχειν τὸν ὑποδεικνύντα τὴν ταύτης ὁδόν.
Ἀρκοῦντα γὰρ ἔχομεν διδάσκαλον τὸ συνειδὸς καὶ οὐχ οἷόν τέ τινα ἀπεστερῆσθαι τῆς ἐκεῖθεν βοηθείας.
Καὶ γὰρ ἅμα τῇ πλάσει τοῦ ἀνθρώπου καὶ ἡ γνῶσις τῶν πρακτέων αὐτῷ ἐναπετέθη ἵνα τὴν οἰκείαν εὐγνωμοσύνην ἐπιδειξάμενος καθάπερ ἐν παλαίστρᾳ τινὶ τῷ παρόντι βίῳ ἐγγυμνασάμενος πρὸς τοὺς τῆς ἀρετῆς πόνους τὰ ὑπὲρ τῆς ἀρετῆς βραβεῖα κομίσηται καὶ ἐν βραχεῖ χρόνῳ πονήσας ἐν διηνεκεῖ τῷ αἰῶνι τῶν στεφάνων ἀξιωθείη καὶ ἐν τῷ ἐπικήρῳ τούτῳ αἰῶνι τὴν ἀρετὴν ἑλόμενος ἐν τοῖς ἀπείροις καὶ ἀϊδίοις αἰῶσι τῶν ἀθανάτων ἀγαθῶν ἀπολαύῃ.
Ὅπερ εἰδότες ἀγαπητοὶ μὴ προδῶμεν ἡμῶν τὴν εὐγένειαν μὴ ἀγνώμονες περὶ τὴν τοσαύτην εὐεργεσίαν γενώμεθα μηδὲ τὸ πρόσκαιρον τῆς δοκούσης ἡδονῆς μεταδιώξαντες διηνεκῆ τὴν ὀδύνην ἑαυτοῖς κατασκευάσωμεν ἀλλὰ τὸν ἀκοίμητον ὀφθαλμὸν τὸν τὰ ἀπόῤῥητα τῆς διανοίας ἐπιστάμενον διηνεκῶς προορώμενοι οὕτως ἅπαντα τὰ καθ' ἑαυτοὺς οἰκονομῶμεν καὶ τοῖς ὅπλοις τοῦ Πνεύματος φραξάμενοι καὶ τὴν οἰκείαν εὐγνωμοσύνην ἐπιδειξάμενοι ἐπισπασώμεθα τὴν ἄνωθεν ῥοπὴν ἵνα τῆς ἐκεῖθεν ἀπολαύοντες συμμαχίας καὶ τοῦ ἐχθροῦ καὶ πολεμίου περιγενόμενοι καὶ ἄκυρα αὐτοῦ καταστήσαντες τὰ μηχανήματα τῶν ἀγαθῶν ἐκείνων ἀπολαῦσαι δυνηθῶμεν ὧν ἐπηγγείλατο τοῖς ἀγαπῶσιν αὐτὸν ὁ Κύριος.
Μὴ τοίνυν πρὸς τὸν πόνον τις ὁράτω τῆς ἀρετῆς ἀλλὰ τὸ ἐντεῦθεν κέρδος λογιζόμενος ἑτοίμως τοὺς ὑπὲρ ταύτης πόνους καταδεχέσθω.
Εἰ γὰρ οἱ περὶ τὰ βιωτικὰ στρεφόμενοι καὶ περὶ τὴν τῶν χρημάτων συλλογὴν μεμηνότες ἅπαντα προθύμως καταδέχονται καὶ τοὺς κατὰ θάλατταν κινδύνους καὶ τὰ ναυάγια καὶ τὰς τῶν πειρατῶν ἐφόδους προορῶντες οὐδὲ οὕτως ὀκνηρότεροι γίνονται καὶ ταῦτα οὐδὲ θαῤῥεῖν περὶ τοῦ τέλους δυνάμενοι ποίαν ἡμεῖς ἕξομεν ἀπολογίαν τῶν ἀθανάτων ἐκείνων ἕνεκεν πρὸς τοὺς τῆς ἀρετῆς ἀγῶνας μὴ πάσῃ σπουδῇ καὶ προθυμίᾳ ἀποδυόμενοι Τίνος ἕνεκεν οὕτως ἀγνώμονες περὶ τὸν εὐεργέτην γινόμεθα καὶ οὔτε τὰ ἤδη δωρηθέντα λογιζόμεθα οὔτε τὰ ἐπαγγελθέντα ἐννοοῦμεν ἀλλὰ πάντων ὡς εἰπεῖν λήθην ποιησάμενοι ἁπλῶς καὶ εἰκῆ βοσκημάτων δίκην βίον ἅπαντα παρατρέχομεν τῆς μὲν ψυχῆς οὐδεμίαν ἐπιμέλειαν ποιούμενοι τὴν δὲ γαστέρα μόνην διαῤῥηγνύντες καὶ πολλὴν διὰ ταύτης τῷ ταλαιπώρῳ τούτῳ σώματι τὴν λύμην κατασκευάζοντες καὶ τοῦτο μὲν διὰ τῆς ἀμετρίας καὶ τῆς πολλῆς ἀδηφαγίας μυρία πράγματα κατασκευάζειν ἡμῖν παρασκευάζομεν τὴν δὲ ψυχὴν λιμῷ τήκεσθαι συγχωροῦμεν καίτοι ψυχὴ σώματος κυριώτερον καὶ ἐκείνης ἀπειρηκυίας νεκρὸν τοῦτο καταλείπεται.
Δέον οὖν κἀκείνῃ τὴν κατάλληλον καὶ ἁρμόττουσαν παρέχειν τροφὴν ἡμᾶς ἑκατέροις λυμαινόμεθα ἀμετρίαν καὶ ἐνταῦθα κἀκεῖ πολλὴν ἐπιδεικνύμενοι καὶ τὸ μὲν ὑπὲρ τὴν χρείαν πιαίνοντες τὴν δὲ ὑπὸ λιμοῦ διαφθείρεσθαι καταναγκάζοντες.
Καὶ ὅπερ ὁ τῶν ὅλων Δεσπότης ἐν τάξει μεγίστης ἀγανακτήσεως ἠπείλησέ ποτε τῷ τῶν Ἰουδαίων δήμῳ λέγων Δώσω ὑμῖν οὐ λιμὸν ἄρτου οὐδὲ δίψαν ὕδατος ἀλλὰ λιμὸν τοῦ ἀκοῦσαι λόγον Κυρίου διδάσκων ἡμᾶς ὅτι ἐκεῖνος μὲν ὁ λιμὸς τὸ σῶμα κατατείνειν δύναται οὗτος δὲ ὁ λιμὸς αὐτῆς καθικνεῖται τῆς ψυχῆς τοῦτ' αὐτὸ νῦν ὅπερ ἀντὶ τιμωρίας ἐκείνοις ἐπάγειν τότε ἠπείλησεν ὁ Δεσπότης ἡμεῖς ἑκόντες ἐπισπώμεθα καὶ ταῦτα τοῦ Θεοῦ τοσαύτην περὶ ἡμᾶς κηδεμονίαν ἐπιδειξαμένου καὶ οἰκονομήσαντος μετὰ τῆς ἀπὸ τῶν Γραφῶν ἀναγνώσεως ἔχειν ἡμᾶς καὶ τὴν ἀπὸ τῶν διδασκάλων νουθεσίαν.
Δι' ὃ παρακαλῶ τὴν ὑμετέραν ἀγάπην πᾶσαν ῥᾳθυμίαν ἀποτινάξασθαι καὶ διεγερθῆναι μικρὸν καὶ πᾶσαν τὴν σπουδὴν μεταθεῖναι ἐπὶ τὴν τῆς ψυχῆς σωτηρίαν.
Οὕτω γὰρ ἂν καὶ τὴν παρὰ τοῦ Θεοῦ εὔνοιαν μετὰ δαψιλείας ἐπισπάσησθε καὶ ἡμεῖς προθυμότερον τὴν πρὸς ὑμᾶς διδασκαλίαν ποιησώμεθα ὁρῶντες εἰς ἔργον ἡμῶν ἐκβαίνουσαν τὴν συμβουλήν.
Ἐπεὶ καὶ γεωργὸς ἐπειδὰν ἴδῃ τῆς γῆς τὴν ἐπιτηδειότητα πολλὴν παρέχουσαν αὐτῷ τῶν καρπῶν τὴν φορὰν καὶ αὐτὸς μετὰ πλείονος τῆς σπουδῆς πρὸς τοὺς τῆς γεωργίας πόνους ἐπαποδύεται τὸν αὐτὸν δὴ τρόπον καὶ ἡμεῖς ἂν θεασοίμεθα τὴν κατὰ Θεὸν ὑμῶν προκοπὴν καὶ ὅτι τὰ παρ' ἡμῶν λεγόμενα διὰ τῶν ἔργων ἐνδείκνυσθαι σπουδάζετε πλείονα καὶ αὐτοὶ τὸν πόνον τὸν διδασκαλικὸν ἐπιδειξόμεθα ἅτε εἰδότες ὅτι οὐ κατὰ πετρῶν σπείρομεν ἀλλ' εἰς λιπαρὰν καὶ βαθύγεων καταβάλλομεν τὰ σπέρματα.
Διὰ γὰρ τοῦτο καθ' ἑκάστην ἡμέραν τὴν πρὸς ὑμᾶς διδασκαλίαν ποιούμεθα ἵνα καὶ ὑμεῖς κερδάναντές τι χρήσιμον ἐντεῦθεν ἀπέλθητε καὶ τὰ τῆς ἀρετῆς ὑμῖν αὐξάνηται καὶ ἡμεῖς ὁρῶντες ὑμῶν τὴν προκοπὴν εὐφραινώμεθα.
Μὴ γὰρ ἁπλῶς καὶ εἰκῆ λέγειν βουλόμεθα ὥστε τὸν παρ' ὑμῶν ἔπαινον καρπώσασθαι καὶ ἵνα κροτήσαντες ὑμεῖς ἀναχωρήσητε Οὐ διὰ τοῦτο μὴ γένοιτο ἀλλὰ διὰ τὴν ὠφέλειαν τὴν ὑμετέραν.
Ἐμοὶ μέγιστος ἔπαινος καὶ ἀρκετὸς εἴ τις ἀπὸ τῆς κακίας ἐπὶ τὴν ἀρετὴν μεταβάλλοιτο εἴ τις πρὸ τούτου ῥᾴθυμος ὢν σπουδαῖος ἐκ τῆς παρ' ἡμῶν ὑπομνήσεως γένηται τοῦτο καὶ ἐμοὶ μέγιστον φέρει τὸν ἔπαινον καὶ τὴν παραμυθίαν καὶ ὑμῖν πολὺ τὸ κέρδος καὶ τὸν πλοῦτον τὸν πνευματικόν.
Ἀλλὰ καὶ ὅτι μὲν πολλὴν ἐπιδείξεσθε τὴν σπουδὴν οὐκ ἀμφιβάλλω οἶδα γὰρ ὅτι θεοδίδακτοί ἐστε δυνάμενοι καὶ ἄλλους νουθετεῖν.
Διὰ τοῦτο ἐνταῦθα στήσας τὴν περὶ τούτου συμβουλὴν τῆς συνήθους ἅψομαι διδασκαλίας ἐκ τῶν τοῦ μακαρίου Μωϋσέως ῥημάτων μᾶλλον δὲ τῶν παρὰ τοῦ ἁγίου Πνεύματος δι' αὐτοῦ ἡμῖν εἰρημένων μικρά τινα εἰς τὸ μέσον προσθεὶς ἐκεῖθεν ὑμῖν σήμερον τὴν ἑστίασιν παραθήσομαι.
Ἠκούσατε πρώην ὅπως κατὰ τὴν συμβουλὴν τῆς Ῥεβέκκας ἅπαντα διαπραξάμενος ὁ Ἰακὼβ τὴν παρὰ τοῦ πατρὸς εὐλογίαν ἐπεσπάσατο τὴν ἐπαινετὴν ἐκείνην κλοπὴν ἐπιδειξάμενος δι' ὃ καὶ τῆς παρὰ τοῦ Θεοῦ συνεργίας ἀπήλαυσε καὶ εἰς ἔργον ἐξῆλθεν αὐτῷ τὸ σπουδαζόμενον ἀλλ' ἐπειδὴ ἐντεῦθεν αὐτῷ πολὺς ὁ φθόνος ἐτίκτετο παρὰ τοῦ Ἡσαῦ καὶ πρὸς φόνον λοιπὸν παρεσκευάζετο τοιοῦτον γὰρ τουτὶ τὸ ὀλέθριον πάθος οὐ πρότερον ἵσταται μέχρις ἂν τὸν ὑπὸ τοῦ πάθους ἁλόντα κατὰ κρημνῶν ἐνεχθῆναι παρασκευάσῃ καὶ πρὸς τὴν τοῦ φόνου παρανομίαν δραμεῖν.
Ῥίζα γὰρ τοῦ φόνου ὁ φθόνος.
Οὕτω καὶ ἐξ ἀρχῆς ἐπὶ τοῦ Κάϊν καὶ ἐπὶ τοῦ Ἄβελ γέγονεν.
Οὐδὲν γὰρ ἔχων οὐδὲ ἐκεῖνος οὐ μικρὸν οὐ μέγα ἐγκαλέσαι τῷ ἀδελφῷ ἐπειδὴ εἶδεν εὐδοκιμοῦντα παρὰ τῷ Δεσπότῃ τῶν ὅλων ἀπὸ τῆς προσκομιδῆς τῶν δώρων καὶ ἑαυτὸν ἀπόβλητον γεγενημένον διὰ τὴν οἰκείαν ῥᾳθυμίαν εἰς φθόνον εὐθὺς διηγείρετο καὶ τὴν ῥίζαν τοῦ φόνου τεκὼν ἐν τῇ διανοίᾳ παραχρῆμα καὶ τὸν καρπὸν ἐκεῖνον τὸν ὀλέθριον ἐπεδείξατο καὶ τὸν φόνον εἰς ἔργον ἤγαγεν.
Οὕτω δὴ καὶ νῦν ὁ Ἡσαῦ ἰδὼν τὸν ἀδελφὸν τὰς εὐλογίας παρὰ τοῦ πατρὸς δεξάμενον καὶ ὑπὸ τοῦ θυμοῦ καὶ τῆς βασκανίας εἰς φόνον ἐξενεχθεὶς ἐμελέτα τοῦ ἀδελφοῦ τὴν ἀναίρεσιν.
Ἀλλ' ἡ θαυμασία μήτηρ τοῦτο αἰσθομένη πάλιν τὴν μητρικὴν φιλοστοργίαν περὶ τὸν παῖδα ἐπιδείκνυται καὶ συμβουλὴν εἰσάγει τὴν δυναμένην αὐτὸν ἐξαρπάσαι τῶν τοῦ ἀδελφοῦ χειρῶν.
Καλέσασα γὰρ φησὶ τὸν υἱὸν αὐτῆς τὸν νεώτερον εἶπεν αὐτῷ Ἰδοὺ Ἡσαῦ ὁ ἀδελφός σου ἀπειλεῖ σοι ἀποκτεῖναί σε.
Νῦν οὖν ἄκουσόν μου τῆς φωνῆς.
Ἡ πεῖρά σε διδασκέτω φησὶν ὅτι τὰ λυσιτελῆ σοι συμβουλεύω καὶ καθάπερ ἤδη τῆς ἐμῆς φωνῆς ἀκούσας τὰς μεγάλας ἐκείνας εὐλογίας ἐπεσπάσω παρὰ τοῦ πατρὸς οὕτω δὴ καὶ νῦν ἄκουσόν μου τῆς φωνῆς ἵνα διαφυγεῖν δυνηθῇς τοῦ ἀδελφοῦ τὰς χεῖρας.
Οὕτω γὰρ ἑαυτὸν ἐλευθερώσεις τῶν κινδύνων κἀμὲ τοῦ πένθους.
Εἰκὸς γὰρ ἐκεῖνον εἰ τοῦτο τολμήσειε δίκην ἀπαιτηθῆναι καὶ πανταχόθεν ἐμοὶ τῆς ὀδύνης τὴν ἐπίτασιν αὔξεσθαι.
Ἄκουσον οὖν μου τῆς φωνῆς καὶ ἀναστὰς ἀπόδραθι πρὸς τὸν ἀδελφόν μου Λάβαν εἰς Χαῤῥὰν καὶ οἴκησον μετ' αὐτοῦ ἡμέρας τινὰς ἕως τοῦ ἀποστρέψαι τὸν θυμὸν καὶ τὴν ὀργὴν τοῦ ἀδελφοῦ σου ἀπὸ σοῦ καὶ ἐπιλάθηται ἃ πεποίηκας αὐτῷ καὶ ἀποστείλασα μεταπέμψομαί σε ἐκεῖθεν μήποτε ἀτεκνωθῶ ἐκ τῶν δύο ὑμῶν ἐν ἡμέρᾳ μιᾷ.
Ἄπιθι φησὶ πρὸς τὸν ἀδελφόν μου Λάβαν καὶ οἴκει ἐκεῖ μετ' αὐτοῦ.
Εἰκὸς γὰρ καὶ τὸν χωρισμὸν καὶ τὸν ἐν μέσῳ χρόνον ἰσχῦσαί τι πλέον καὶ παραμυθήσασθαι τὸ πάθος καὶ τὴν βασκανίαν λωφῆσαι καὶ λήθην αὐτῷ γενέσθαι τῶν ὑπὸ σοῦ γεγενημένων περὶ τὴν τῆς εὐλογίας κλοπήν.
Καὶ ἐπιλάθηται φησὶν ἃ πεποίηκας αὐτῷ.
Εἰκότως φησὶν ὀργίζεται δι' ὃ προσήκει ἐκκλῖναι αὐτοῦ τὴν ὁρμὴν ὅπως ἀπὸ τοῦ χρόνου λήθης ἐγγενομένης αὐτῷ μετὰ ἀσφαλείας λοιπὸν δυνηθῇς τὴν ἐνταῦθα οἴκησιν ποιήσασθαι.
Καὶ ἵνα μὴ δυσχεράνῃ ὁ παῖς ἐπὶ τὴν ἀλλοτρίαν ἀπιέναι καταναγκαζόμενος ὅρα πῶς παραμυθεῖται τοῦ νέου τὴν ψυχὴν πρῶτον μὲν εἰποῦσα Ἄπιθι πρὸς Λάβαν τὸν ἀδελφόν μου.
Μὴ γὰρ πρὸς ξένον τινὰ φησὶ κατεπείγω σε ἀπελθεῖν Πρὸς τὸν ἀδελφὸν τὸν ἐμὸν καὶ οἴκει μετ' αὐτοῦ ἡμέρας τινάς.
Βραχὺν φησὶ χρόνον ὀλίγας ἡμέρας ἕως τοῦ παύσασθαι τὴν ὀργήν.
Νῦν γὰρ καὶ ἀκμάζει αὐτῷ φησὶν ὁ θυμὸς καὶ οὔτε τοῦ πατρὸς αἰδώ τινα ποιεῖται καθάπαξ τυραννούμενος ὑπὸ τοῦ πάθους οὔτε τὴν ἀδελφικὴν στοργὴν ἐν διανοίᾳ λαμβάνει ἀλλ' ἑνὸς μόνου γίνεται τοῦ τὸν θυμὸν ἀποπληρῶσαι.
Καὶ ἀποστείλασα μεταπέμψομαί σε ταχέως φησὶν ἐκεῖθεν.
Σὲ ἐπανάξω.
Ἄπιθι τοίνυν θαῤῥῶν ὅτι Ἀποστείλασα μεταπέμψομαί σε περὶ γὰρ τοῦ παντός ἐστί μοι ὁ ἀγὼν καὶ περὶ ἀμφοτέρων δέδοικα μήποτε ἀποστερηθῶ ἀμφοτέρων.
Ὅρα σύνεσιν μητρός πῶς οἴκοθεν κινουμένη μᾶλλον δὲ τῇ τοῦ Θεοῦ προῤῥήσει καὶ νῦν ὑπηρετουμένη ἐκεῖνα συμβουλεύει τῷ παιδὶ ἅπερ ὁ Χριστὸς παρῄνει τοῖς μαθηταῖς συμβουλεύων μὴ ὁμόσε χωρεῖν τοῖς κινδύνοις ἀλλὰ διὰ τῆς ἀναχωρήσεως παραμυθεῖσθαι τοῦ πάθους τὴν μανίαν.
Τοῦτο τοίνυν καὶ αὕτη εἰσηγουμένη τῷ παιδὶ πρότερον αὐτῷ συμβουλεύσασα καὶ παραθαῤῥύνασα αὐτοῦ τὸν λογισμὸν ὥστε μὴ δυσχερᾶναι πρὸς τὸν χωρισμὸν τότε λοιπὸν καὶ ἀφορμὴν εὔλογον τῇ ἀποδημίᾳ περιθεῖναι βούλεται ὥστε μὴ προφανῶς δόξαι διὰ τὴν τοῦ ἀδελφοῦ βασκανίαν ἀναχωρεῖν μηδὲ τὸν πατέρα γνῶναι τὴν ἀληθῆ τῆς ἀποδημίας αἰτίαν μήτε τοῦ Ἡσαῦ τὴν κατὰ αὐτοῦ ἀγανάκτησιν.
Καὶ εἰσελθοῦσα φησὶ πρὸς τὸν Ἰσαὰκ ἡ Ῥεβέκκα εἶπε Προσώχθισα τῇ ζωῇ μου διὰ τὰς θυγατέρας τῶν υἱῶν Χέτ.
Εἰ λήψεται Ἰακὼβ γυναῖκα ἀπὸ τῶν θυγατέρων τῆς γῆς ταύτης ἵνα τί μοι τὸ ζῇν γʹ.
Σκόπει πῶς εὐπρόσωπον εὗρε πρόφασιν.
Ὅταν γὰρ ἡμῖν ἡ ἄνωθεν συμπράττῃ δεξιὰ καὶ τὰ δυσχερῆ εὔκολα γίνεται καὶ τὰ δύσκολα ῥᾴδια.
Ἐπεὶ οὖν καὶ αὕτη εἶχε τὸν τῶν ὅλων Θεὸν συναινοῦντα αὐτῆς τῇ γνώμῃ πάντα τὰ δυνάμενα συντελεῖν τῇ οἰκονομίᾳ τῇ μελλούσῃ καὶ τοῦ παιδὸς τῇ σωτηρίᾳ ὑπέβαλεν αὐτῆς τῇ διανοίᾳ.
Προσώχθισα φησὶν τῇ ζωῇ διὰ τὰς θυγατέρας τῶν υἱῶν Χέτ.
Εἰ λήψεται Ἰακὼβ γυναῖκα ἀπὸ τῶν θυγατέρων τῆς γῆς ταύτης ἵνα τί μοι τὸ ζῇν Ἐνταῦθα αἰνίττεσθαί μοι δοκεῖ τῶν γυναικῶν τοῦ Ἡσαῦ τὸ δύστροπον καὶ ὅτι πολλῆς ἀηδίας αὐτοῖς ὑπόθεσις γεγόνασι.
Καὶ γὰρ ἀνωτέρω διηγήσατο ἡμῖν ἡ θεία Γραφὴ ὅτι ἔλαβεν ἀπὸ τῶν Χετταίων καὶ ἀπὸ τῶν Εὐαίων γυναῖκας ὁ Ἡσαῦ Καὶ ἦσαν ἐρίζουσαι τῷ Ἰσαὰκ καὶ τῇ Ῥεβέκκᾳ.
Τοῦτο οὖν αὐτὸ ὑπομνῆσαι αὐτὸν βουλομένη μονονουχὶ ταῦτά φησι πρὸς αὐτόν Οἶδας ὅπως μοι τὴν ζωὴν πικρὰν πεποιήκασιν αἱ γαμεταὶ τοῦ Ἡσαῦ καὶ ὅπως διὰ τὴν τούτων μοχθηρίαν λοιπὸν πρὸς πάσας ἀπεχθῶς ἔχω τὰς θυγατέρας τῶν υἱῶν Χὲτ καὶ ἅπαν τὸ ἔθνος δι' ἐκείνας μεμίσηκα.
Εἰ τοίνυν συμβαίη καὶ τὸν Ἰακὼβ ἐκ τούτων ἀγαγέσθαι γυναῖκα ποία μοι λοιπὸν ἔσται σωτηρίας ἐλπίς Ἵνα τί γάρ μοι τὸ ζῇν Εἰ γὰρ ἐκείνας ἐνεγκεῖν οὐκ ἰσχύομεν εἰ καὶ οὗτος φθάσει ἀπὸ τῶν θυγατέρων τῆς γῆς ταύτης λαβεῖν γυναῖκα τὰ τῆς ζωῆς ἡμῖν οἴχεται.
Ἀκούσας δὲ ταῦτα ὁ Ἰσαὰκ καὶ εἰς ὑπόμνησιν ἐλθὼν τῆς ἐκείνων κακίας Προσκαλεσάμενος τὸν Ἰακὼβ εὐλόγησε φησὶν αὐτὸν καὶ ἐνετείλατο αὐτῷ λέγων Οὐ λήψῃ γυναῖκα ἀπὸ τῶν θυγατέρων τῶν Χαναναίων ἀλλ' ἀναστὰς πορεύου εἰς τὴν Μεσοποταμίαν εἰς τὸν οἶκον τοῦ πατρὸς τῆς μητρός σου καὶ λάβε σεαυτῷ ἐκεῖθεν γυναῖκα ἐκ τῶν θυγατέρων τοῦ ἀδελφοῦ τῆς μητρός σου.
Καὶ οὐκ ἔστη μέχρι τούτου ἀλλὰ βουλόμενος προθυμότερον αὐτὸν ἐργάσασθαι περὶ τὴν ἀποδημίαν καὶ τὰς παρ' αὐτοῦ εὐλογίας πάλιν προτίθησι καί φησιν Ὁ Θεός μου εὐλογήσει σε καὶ αὐξήσει σε καὶ πληθυνεῖ σε καὶ ἔσῃ εἰς συναγωγὰς ἐθνῶν καὶ δώσει σοι τὴν εὐλογίαν Ἀβραὰμ τοῦ πατρός μου σοὶ καὶ τῷ σπέρματί σου μετὰ σὲ κληρονομῆσαι τὴν γῆν τῆς παροικήσεώς σου ἣν ἔδωκεν ὁ Θεὸς τῷ Ἀβραάμ.
Ὅρα τὸν δίκαιον τοῦτον ὅπως προαναφωνεῖ αὐτῷ ἅπαντα καὶ ἱκανὰ αὐτῷ ἐφόδια πρὸς παραμυθίαν δίδωσι προμηνύων αὐτῷ καὶ τὴν ἐπάνοδον καὶ τῆς γῆς τὴν κληρονομίαν καὶ ὅτι οὐ μόνον εἰς πλῆθος ἐπιδώσει ἀλλὰ καὶ συναγωγὰς ἐθνῶν ἐκ τοῦ σπέρματος αὐτοῦ ἐξελεύσεσθαι.
Ταῦτα ἀκούσας ὁ παῖς ἐπλήρου τὰ δόξαντα τῷ πατρὶ καὶ ἐπορεύετο εἰς τὴν Μεσοποταμίαν πρὸς Λάβαν τὸν τῆς μητρὸς ἀδελφόν.
Ἀλλὰ πάλιν ὁ Ἡσαῦ τοῦτο μαθὼν καὶ ὅτι εὐλογηθεὶς παρὰ τοῦ πατρὸς ὁ Ἰακὼβ ἐντολὰς ἔλαβε μὴ λαβεῖν γυναῖκα ἐκ τῶν θυγατέρων τῶν Χαναναίων ἀλλ' ὥρμησεν εἰς τὴν Μεσοποταμίαν ὥσπερ διορθῶσαι βουλόμενος τὸ οἰκεῖον πταῖσμα καὶ ἐξευμενίσασθαι τὸν πατέρα Προσθεὶς φησὶν ἔλαβε γυναῖκα πρὸς ταῖς γυναιξὶν αὐτοῦ θυγατέρα Ἰσμαὴλ τοῦ υἱοῦ Ἀβραάμ.
Εἶδες ἀγαπητὲ μεθ' ὅσης συνέσεως ἡ φιλόστοργος αὕτη μήτηρ ἐξήρπασε τῶν κινδύνων τὸν Ἰακὼβ πρέπον σχῆμα ἐπιθεῖσα τῇ ἀποδημίᾳ καὶ οὔτε τοῦ Ἡσαῦ τὴν κακίαν ἐξέφηνεν οὔτε τῷ πατρὶ τὴν αἰτίαν δήλην ἐποίησεν ἀλλὰ καὶ πρὸς τὸν παῖδα κατάλληλον ἐποιήσατο τὴν συμβουλὴν ἵνα προτρέψασθαι δυνηθῇ διὰ τοῦ φόβου καταδέξασθαι τὰ παρ' αὐτῆς λεγόμενα καὶ τῷ πατρὶ ἁρμόζουσαν γνώμην εἰσηγήσατο Ὅθεν καὶ ἐπιδραμὼν ὁ δίκαιος τοῖς ῥηθεῖσι παρ' αὐτῆς ἐφοδιάσας ταῖς παρ' ἑαυτοῦ εὐλογίαις τὸν Ἰακὼβ ἐξέπεμψεν.
Ἀλλ' εἰ δοκεῖ καὶ μὴ ἀπεκάμετε ἴδωμεν ὅπως τὴν ἀποδημίαν ποιεῖται ὁ Ἰακώβ.
Οὐ μικρὰ γὰρ καὶ ἐντεῦθεν καρπώσασθαι δυνησόμεθα ἐὰν προσέχωμεν.
Καὶ γὰρ φιλοσοφίας ἁπάσης διδασκαλίαν περιέχει τῶν δικαίων ἡ διαγωγή.
Ὅρα γοῦν ἐνταῦθα τὸν νέον τοῦτον τὸν ἐπὶ τῆς οἰκίας τραφέντα τὸν οὐχ ὁδοιπορίας πεῖραν εἰληφότα ποτὲ οὐ τῆς ἐν ξένῃ διατριβῆς οὐχ ἑτέρας τινὸς κακουχίας ὅπως ἅπτεται τῆς ὁδοιπορίας καὶ μάνθανε τῆς φιλοσοφίας τὴν ὑπερβολήν.
Ἐξῆλθε φησὶν Ἰακὼβ ἀπὸ τοῦ φρέατος τοῦ ὅρκου καὶ ἐπορεύθη εἰς Χαῤῥὰν καὶ ἀπήντησε τόπῳ καὶ ἐκοιμήθη ἐκεῖ ἔδυ γὰρ ὁ ἥλιος καὶ ἔλαβεν ἀπὸ τῶν λίθων τοῦ τόπου καὶ ἔθηκε πρὸς κεφαλὴν αὐτοῦ καὶ ἐκοιμήθη ἐν τῷ τόπῳ.
Εἶδες ἄφατον φιλοσοφίαν εἶδες πῶς οἱ παλαιοὶ τὰς ὁδοιπορίας ἐποιοῦντο Ἀνὴρ ἐν οἰκίᾳ τραφεὶς  ἀποδημεῖν μέλλων οὐχ ὑποζυγίων ἐδεήθη οὐκ ἀκολούθων οὐκ ἐφοδίων ἀλλ' ἀποστολικὸν ἤδη μιμούμενος τρόπον οὕτως ἥπτετο τῆς ὁδοῦ.
Καὶ ἐπειδὴ ὁ ἥλιος φησὶν ἦν πρὸς δυσμὰς ἔνθα κατελήφθη ἐκεῖ ἐκάθευδε.
Λαβὼν φησὶ λίθον ἔθηκε πρὸς κεφαλὴν αὐτοῦ.
Ὅρα τοῦ παιδὸς τὴν ἀνδρείαν τῷ λίθῳ ἀντὶ προσκεφαλαίου ἐχρήσατο καὶ ἐπὶ τοῦ ἐδάφους ἐκάθευδε.
Διὰ τοῦτο ἐπειδὴ φιλόσοφον εἶχε ψυχὴν καὶ φρόνημα ἀνδρεῖον καὶ πάσης φαντασίας βιωτικῆς ἀπήλλακτο καὶ τῆς ὄψεως ἐκείνης ἠξιώθη τῆς θαυμαστῆς.
Τοιοῦτος γὰρ ὁ Δεσπότης ὁ ἡμέτερος ἐπειδὰν ἴδῃ ψυχὴν εὐγνώμονα καὶ τῶν παρόντων οὐ πολὺν ποιουμένην λόγον πολλὴν περὶ αὐτὴν τὴν οἰκείαν ἐπιδείκνυται πρόνοιαν.
Ὅρα τοίνυν τὸν δίκαιον τοῦτον ἐπὶ τοῦ ἐδάφους κείμενον καὶ ὀπτασίαν ὁρῶντα μᾶλλον δὲ τῆς τοῦ Θεοῦ ὀπτασίας ἀξιούμενον.
Ἐνυπνιάσθη γὰρ φησὶ καὶ ἰδοὺ κλῖμαξ ἦν ἐστηριγμένη ἐν τῇ γῇ ἧς ἡ κεφαλὴ ἀφικνεῖτο εἰς τὸν οὐρανὸν καὶ οἱ ἄγγελοι τοῦ Θεοῦ ἀνέβαινον καὶ κατέβαινον ἐπ' αὐτῆς.
Ὁ δὲ Κύριος ἐστήρικτο ἐπ' αὐτῆς καὶ εἶπεν Ἐγὼ ὁ Θεὸς Ἀβραὰμ τοῦ πατρός σου καὶ ὁ Θεὸς Ἰσαάκ μὴ φοβοῦ.
Θέα μοι ἐνταῦθα τοῦ φιλανθρώπου Θεοῦ τὴν ὑπερβάλλουσαν κηδεμονίαν.
Ἐπειδὴ γὰρ ἑώρα κατὰ τὴν συμβουλὴν τῆς μητρὸς διὰ τὸν τοῦ ἀδελφοῦ φόβον τὴν ἀποδημίαν καταδεξάμενον καὶ καθάπερ ἀλήτην τινὰ οὕτω τὴν ὁδὸν ποιούμενον καὶ οὐδαμόθεν οὐδεμίαν ἔχοντα παραμυθίαν ἀλλὰ τὸ πᾶν ἐπὶ τὴν ἄνωθεν συμμαχίαν ἐπιῤῥίψαντα εὐθὺς ἐν προοιμίοις τῆς ὁδοῦ νευρῶσαι αὐτοῦ τὴν προθυμίαν βουλόμενος ἐπιφαίνεται αὐτῷ καί φησιν Ἐγώ εἰμι ὁ Θεὸς Ἀβραὰμ καὶ ὁ Θεὸς Ἰσαὰκ τοῦ πατρός σου.
Καὶ τὸν πατριάρχην καὶ τὸν πατέρα τὸν σὸν εἰς τοσαύτην αὐξηθῆναι περιφάνειαν πεποίηκα μὴ τοίνυν φοβοῦ ἀλλὰ πίστευε ὅτι ἐγὼ ὁ ἐκείνοις τὰς ὑποσχέσεις πληρώσας καὶ σὲ τῆς ἐμῆς ἀξιώσω προνοίας.
Μὴ οὖν φοβοῦ ἀλλὰ θάρσει καὶ πᾶσαν δειλίαν ἀπωσάμενος πίστευε τοῖς παρ' ἐμοῦ σοι λεγομένοις.
Καὶ γὰρ τὴν γῆν ἐφ' ᾗ σὺ καθεύδεις σοὶ δώσω αὐτὴν καὶ τῷ σπέρματί σου καὶ ἔσται τὸ σπέρμα σου ὡς ἡ ἄμμος τῆς θαλάσσης.
Μὴ νομίσῃς φησὶν ἐπειδὴ ἐπὶ τῆς ἀλλοτρίας νῦν πορεύῃ ἀπεστερῆσθαι τῆς γῆς ταύτης ἔνθα ἐτέχθης ἔνθα ἐτράφης ἔνθα ηὐξήθης.
Καὶ γὰρ σοὶ αὐτὴν παρέξω καὶ τῷ σπέρματί σου ὅπερ ὡς τὴν ἄμμον τῆς θαλάσσης αὐξηθῆναι παρασκευάσω Καὶ πλατυνθήσεται πρὸς θάλασσαν καὶ λίβα καὶ βοῤῥᾶν καὶ ἀνατολάς ἀντὶ τοῦ πανταχοῦ ἐκταθήσεται Καὶ ἐνευλογηθήσονται ἐν σοὶ πᾶσαι αἱ φυλαὶ τῆς γῆς καὶ ἐν τῷ σπέρματί σου.
Ὅρα πῶς ἤδη πάντα αὐτῷ τὰ μετὰ πολὺν ἐσόμενα χρόνον μηνύει.
Οὕτω γὰρ ἔθος τῷ τῶν ὅλων Δεσπότῃ ἐφ' ἑκάστου τῶν δικαίων τοῦτο ποιεῖν ὑπισχνεῖσθαι μὲν μὴ παραχρῆμα δὲ τὰς ὑποσχέσεις εἰς ἔργον ἄγειν ἀλλὰ γυμνάζειν τῶν δικαίων τὴν ὑπακοὴν καὶ τὴν πολλὴν ὑπομονὴν καὶ οὕτω μετὰ πολλῆς τῆς δαψιλείας πληροῦν τὰ ἐπαγγελθέντα.
Εἶτα ἐπειδὴ ὑπέσχετο αὐτῷ τὰ μέλλοντα μετὰ ταῦτα γενήσεσθαι ἐδεῖτο δὲ ὁ δίκαιος οὐ τῆς τυχούσης παρακλήσεως καὶ ἐν τοῖς αὐτῷ μάλιστα προκειμένοις ὅρα τὸν ἀγαθὸν Δεσπότην πῶς καὶ τὰ μέλλοντα ὑπισχνεῖται καὶ δι' ὧν νῦν πρὸς αὐτὸν ἐπιδείκνυται περὶ ἐκείνων θαῤῥεῖν παρασκευάζει.
Μὴ γὰρ δὴ νομίσῃς φησὶν ὅτι ταῦτα μόνα σοι ὑπισχνοῦμαι ἀλλὰ καὶ νῦν Μετὰ σοῦ εἰμι διαφυλάσσων σε ἐν τῇ ὁδῷ πάσῃ οὗ ἐὰν πορευθῇς.
Μὴ τοίνυν νομίσῃς μόνος τὴν ὁδοιπορίαν ποιεῖσθαι ἐμὲ ἕξεις συνοδοιπόρον ἐμὲ ἕξεις φύλακα ἐν πάσῃ ὁδῷ πάντα σοι τὰ δυσχερῆ ἐξευμαρίζοντα καὶ τὰ δύσκολα εὔκολα κατασκευάζοντα.
Εἶτα ἐπιτείνων αὐτῷ τὴν παραμυθίαν ἤδη προμηνύει αὐτῷ καὶ τὴν εἰς τὰ οἰκεῖα ἐπάνοδον.
Καὶ ἀποστρέψω σε φησὶν εἰς τὴν γῆν ταύτην.
Μὴ δείσῃς ὡς ἐπὶ τῆς ἀλλοτρίας λοιπὸν διάξων.
Καὶ γὰρ ἐπανάξω σε εἰς ταύτην τὴν γῆν καὶ οὐ μή σε ἐγκαταλίπω ἕως τοῦ ποιῆσαί με πάντα ὅσα ἐλάλησά σοι.
Οὐ περιόψομαί σε φησὶν ἀλλὰ ταῦτα πάντα ἅπερ ὑπεσχόμην εἰς ἔργον ἐλθεῖν παρασκευάσω.
Πῶς ἄν τις κατ' ἀξίαν ἐκπλαγείη τὴν ἄφατον τοῦ Θεοῦ φιλανθρωπίαν καὶ τὴν ὑπερβάλλουσαν συγκατάβασιν Ὅρα πόσον ὄγκον ὑποσχέσεων ἐποιήσατο πρὸς τὸν δίκαιον καὶ ὅπως αὐτοῦ τὸ φρόνημα διανέστησε.
Καὶ ἐπειδὰν θαυμάσῃς τοῦ Θεοῦ τὴν φιλανθρωπίαν ἐννόει καὶ τοῦ δικαίου τούτου τὴν εὐγνωμοσύνην καὶ ὅτι μετὰ τοσαύτας ὑποσχέσεις εἴκοσιν ἐτῶν ἀριθμὸν ταλαιπωρηθεὶς παρὰ τῷ Λάβαν οὐκ ἐδυσχέρανεν οὐκ ἐνάρκησε πρὸς τὸ μῆκος τοῦ χρόνου ἀλλὰ πάντα γενναίως ἔφερεν ἀναμένων τῶν ὑποσχέσεων τὸ τέλος καὶ εἰδὼς ὡς οὐχ οἷόν τε τὰ παρὰ τοῦ Θεοῦ ῥηθέντα διαπεσεῖν καὶ μάλιστα ἐπειδὰν ἡμεῖς τὰ παρ' ἑαυτῶν εἰσενεγκεῖν σπουδάζωμεν τὴν πίστιν τὴν ὑπομονὴν τὸ τοῖς μήπω γεγονόσιν ἐπειδὰν ὁ Δεσπότης ὑπόσχηται ὡς ἤδη εἰς ἔργον ἐξελθοῦσι θαῤῥεῖν.
Τοῦτο γὰρ ἀληθῶς πίστις τὸ μὴ τοῖς ὁρωμένοις προσέχειν κἂν ἐναντία ᾖ τὰ γινόμενα τῇ ὑποσχέσει ἀλλὰ θαῤῥεῖν τῇ δυνάμει τοῦ ἐπαγγειλαμένου.
Τέως δὲ ἴδωμεν τοῦ δικαίου τούτου τὴν εὐγνωμοσύνην.
Καὶ ἐξηγέρθη φησὶν Ἰακὼβ ἀπὸ τοῦ ὕπνου αὐτοῦ καὶ εἶπεν ὅτι Ἐστὶ Κύριος ἐν τῷ τόπῳ τούτῳ ἐγὼ δὲ οὐκ ᾔδειν.
Καὶ ἐφοβήθη καὶ εἶπεν Ὡς φοβερὸς ὁ τόπος οὗτος.
Οὐκ ἔστι τοῦτο ἀλλ' ἢ οἶκος Θεοῦ καὶ αὕτη ἡ πύλη τοῦ οὐρανοῦ.
Καταπλαγεὶς φησὶν ὁ δίκαιος τὴν πολλὴν τοῦ Θεοῦ φιλανθρωπίαν ἐφοβήθη καὶ εἶπεν Οὐκ ἔστι τοῦτο ἀλλ' ἢ οἶκος τοῦ Θεοῦ καὶ αὕτη ἡ πύλη τοῦ οὐρανοῦ.
Οὗτος ὁ τόπος λοιπὸν ἐμοὶ οἶκος τοῦ Θεοῦ νενόμισται.
Τοσαύτης οὖν ἐπιφανείας ἀξιωθεὶς καὶ αὐτὴν ὡς εἰπεῖν τὴν πύλην τοῦ οὐρανοῦ θεασάμενος δίκαιος ἂν εἴην τὴν ὀφειλομένην εὐχαριστίαν ἀνενεγκεῖν ἐνταῦθα τῷ Δεσπότῃ.
Καὶ ἀνέστη Ἰακὼβ καὶ ἔλαβε τὸν λίθον ὃν εἶχε πρὸς κεφαλὴν αὐτοῦ καὶ ἔστησεν αὐτὸν στήλην καὶ ἐπέχεεν ἔλαιον ἐπὶ τὸ ἄκρον αὐτῆς.
Καὶ ἐκάλεσεν Ἰακὼβ τὸ ὄνομα τοῦ τόπου ἐκείνου Οἶκος Θεοῦ.
Ἕτερον γὰρ ἦν ὄνομα τῷ τόπῳ τὸ πρότερον.
Ἐπειδὴ μεγάλων ἠξιώθη διὰ τῆς ὀπτασίας τῇ προσηγορίᾳ τὴν μνήμην ἐναποτίθεσθαι βούλεται τῷ τόπῳ καὶ ἐπίσημον εἰς τὸ ἑξῆς ἐργάσασθαι.
Καὶ τὸν λίθον ἀντὶ τῆς στήλης στήσας καὶ τὸ ἔλαιον ἐπιχέας  εὐχὴν προσάγει τῷ φιλανθρώπῳ Θεῷ πάσης γέμουσαν φιλοσοφίας.
Καὶ εἰ βούλεσθε καὶ αὐτῶν ἐπακούσωμεν τῶν ῥημάτων.
Ηὔξατο γὰρ φησὶν εὐχὴν λέγων Ἐὰν ᾖ Κύριος ὁ Θεὸς μετ' ἐμοῦ καὶ φυλάξῃ με ἐν τῇ ὁδῷ ταύτῃ ᾗ ἐγὼ πορεύομαι.
Ἐπειδὴ εἶπεν ὅτι Ἐγώ εἰμι μετὰ σοῦ καὶ διαφυλάξω σε ἐν τῇ ὁδῷ ᾗ ἐὰν πορεύῃ διὰ τοῦτο καὶ αὐτός φησιν Εἰ ἐκεῖνά μοι ὑπάρξει ἅπερ μοι ὑπέσχου.
Εἶτα καὶ αἴτησιν οἴκοθεν προσφέρει λέγων Ἐὰν δῷ μοι Κύριος ἄρτον καὶ ἱμάτιον περιβαλέσθαι.
Οὐ πλοῦτον οὐ περιουσίαν τινὰ ᾔτησεν ἀλλ' ἄρτον καὶ ἱμάτιον τὸ μὲν εἰς τὴν τοῦ σώματος περιβολὴν τὸ δὲ εἰς τροφὴν τῆς χρείας.
Σκόπει πῶς ἀποστολικὸν χαρακτῆρα διὰ τῆς αἰτήσεως ἡμῖν ᾐνίξατο οὕτω πολλῆς ἔγεμε τῆς φιλοσοφίας τοῦ δικαίου τὸ φρόνημα.
Ὅπερ γὰρ ὁ Χριστὸς ἔλεγε Μὴ κτήσησθε χρυσὸν μηδὲ ἀργύριον μηδὲ δύο χιτῶνας τοῦτο οὗτος οὐδέπω παρ' οὐδενὸς διδαχθεὶς ἀλλ' οἴκοθεν καὶ ἐκ τοῦ ἐγκειμένου τῇ φύσει τῇ ἡμετέρᾳ διδασκάλου ταῦτα μαθὼν ἐπεζήτει παρὰ τοῦ Δεσπότου αὐτῷ παρασχεθῆναι ἄρτον φαγεῖν καὶ ἱμάτιον περιβαλέσθαι.
Ἐὰν ταῦτά μοι φησὶν ὑπάρξῃ ἐπὶ τῆς ἀλλοτρίας Καὶ ἀποστρέψῃ με μετὰ σωτηρίας εἰς τὸν οἶκον τοῦ πατρός μου καθάπερ ὑπέσχετο Καὶ ἔσται Κύριος ἐμοὶ εἰς Θεὸν καὶ ὁ λίθος οὗτος ὃν ἔστησα στήλην ἔσται μοι οἶκος Θεοῦ καὶ πάντων ὧν ἄν μοι δῷς δεκάτην ἀποδεκατώσω αὐτά σοι.
Ὅρα τοῦ δικαίου τὴν εὐγνωμοσύνην.
Τὴν αἴτησιν μὲν αἰτούμενος οὐδὲν πολυτελὲς αἰτῆσαι κατεδέξατο ἀλλ' ἄρτον καὶ ἱμάτιον ὑπισχνούμενος δὲ τὰ παρ' ἑαυτοῦ τῷ Δεσπότῃ εἰδὼς αὐτοῦ τὸ φιλότιμον ἐν ταῖς δωρεαῖς καὶ ὅτι ὑπερβαίνει ταῖς ἀντιδόσεσι τὰς ἐννοίας τὰς ἡμετέρας φησί Καὶ τὴν στήλην ταύτην εἰς οἶκον Θεοῦ ἕξω καὶ πάντων τῶν παρὰ σοῦ μοι χορηγουμένων τὰς δεκάτας ἀποδεκατώσω.
Εἶδες γνώμην φιλόθεον Οὔπω οὐδὲν ἔλαβε καὶ ὑπισχνεῖται τῶν μελλόντων αὐτῷ δίδοσθαι τὰς δεκάτας τῷ Θεῷ προσοίσειν.
Μὴ ἁπλῶς ἀγαπητοὶ παρατρέχωμεν τὰ εἰρημένα ἀλλὰ ζηλώσωμεν ἅπαντες τοῦτον τὸν δίκαιον οἱ ἐν τῇ χάριτι τὸν πρὸ τοῦ νόμου καὶ μηδὲν βιωτικὸν αἰτῶμεν παρὰ τοῦ Δεσπότου.
Οὐδὲ γὰρ περιμένει τὴν παρ' ἡμῶν ὑπόμνησιν ἀλλὰ κἂν μὴ αἰτῶμεν ἡμῖν τὰ πρὸς τὴν χρείαν δωρεῖται.
Ἀνατέλλει γὰρ τὸν ἥλιον ἐπὶ πονηροὺς καὶ ἀγαθοὺς καὶ βρέχει ἐπὶ δικαίους καὶ ἀδίκους.
Καὶ πειθώμεθα αὐτῷ παραινοῦντι καὶ λέγοντι Ζητεῖτε πρῶτον τὴν βασιλείαν τοῦ Θεοῦ καὶ ταῦτα πάντα προστεθήσεται ὑμῖν.
Ὁρᾷς ὅτι αὐτὸς ἐκεῖνα ἡμῖν ἡτοίμασε παρασχεῖν καὶ ταῦτα ἐν προσθήκης μέρει δοῦναι ἐπαγγέλλεται Μὴ τοίνυν ἅπερ ἐν προσθήκης μέρει λαμβάνειν μέλλεις ταῦτα ὡς προηγούμενα αἴτει μηδὲ ἀντιστρέψωμεν τὴν τάξιν ἀλλὰ ζητῶμεν ἐκεῖνα καθὼς ἐπέταξεν ἵνα κἀκείνων καὶ τούτων ἐν ἀπολαύσει γενώμεθα.
Διὰ γὰρ τοῦτο καὶ ἐν τοῖς τῆς εὐχῆς ῥήμασιν ὅρους ἡμῖν καὶ κανόνας τιθεὶς μέχρι τίνος δεῖ τὴν περὶ τῶν βιωτικῶν αἴτησιν ποιεῖσθαι τὰ ῥήματα ἐκεῖνα λέγειν ἡμᾶς ἐκέλευσε τὰ πάσης φιλοσοφίας γέμοντα Τὸν ἄρτον ἡμῶν τὸν ἐπιούσιον δὸς ἡμῖν σήμερον ἀντὶ τοῦ τὴν τῆς ἡμέρας τροφήν ὅπερ ὁ δίκαιος οὗτος οὐδὲν τούτων ἀκηκοὼς ηὔχετο λέγων Ἐὰν δῷ μοι Κύριος ἄρτον φαγεῖν καὶ ἱμάτιον περιβαλέσθαι.
Μὴ τοίνυν ἕτερόν τι τῶν βιωτικῶν αἰτῶμεν παρ' αὐτοῦ.
Ἀνάξιον γὰρ σφόδρα παρὰ τοῦ οὕτω φιλοτίμου καὶ τοσαύτην δυνάμεως περιουσίαν κεκτημένου ταῦτα αἰτεῖν ἃ τῷ παρόντι συγκαταλύεται βίῳ καὶ πολλὴν ἔχει τὴν μεταβολὴν καὶ τὴν μετάπτωσιν τοιαῦτα γὰρ ἅπαντα τὰ ἀνθρώπινα κἂν πλοῦτον εἴπῃς κἂν δυναστείαν κἂν δόξαν ἀνθρωπίνην ἀλλ' αἰτῶμεν τὰ ἀεὶ μένοντα τὰ διαρκῆ καὶ μεταβολὴν οὐκ ἐπιστάμενα.
Καὶ εἰδότες τοῦ ἡμετέρου Δεσπότου τὴν ἀγαθότητα μηδένα ποιώμεθα λόγον τῶν παρόντων ἀλλὰ πᾶσαν ἡμῶν τὴν σπουδὴν εἰς τὸν τῶν ἐπουρανίων πόθον μεταστήσωμεν.
Εἰ γὰρ Τὸν ἥλιον αὐτοῦ ἀνατέλλει ἐπὶ πονηροὺς καὶ ἀγαθοὺς καὶ βρέχει ἐπὶ δικαίους καὶ ἀδίκους πολλῷ μᾶλλον τοὺς ἀπεχομένους τῆς πονηρίας καὶ τὴν ἀδικίαν φεύγοντας οὐ περιόψεται ἀλλὰ πολλῆς ἀξιώσει τῆς προνοίας καὶ τὴν ἑαυτοῦ κηδεμονίαν ἐν ἅπασι παρέξει.
Ὅπερ εἰδότες ἀγαπητοὶ μὴ ἀπιστῶμεν ταῖς τοῦ Θεοῦ ὑποσχέσεσι μηδὲ ἐναντία ὧν ἐκέλευσε διαπραττώμεθα.
Τὰ γὰρ νῦν παρ' ἡμῶν γινόμενα οὐδὲν ἀπιστούντων διενήνοχεν.
Ὅταν γὰρ αὐτὸς μὲν ἐπαγγέλληται τὰ μέλλοντα ἡμεῖς δὲ μὴ βουλώμεθα θαῤῥεῖν ἐκείνοις ἀλλὰ τοῖς παροῦσιν ὦμεν προσηλωμένοι ποῖον ἕτερον δεῖγμα ἀπιστίας λοιπόν τις ἐπιζητήσειε τῶν πραγμάτων αὐτῶν λαμπρὰν ἀφιέντων φωνήν Καὶ πάλιν αὐτοῦ κελεύοντος μηδὲν ζητεῖν παρ' αὐτοῦ τῶν ἐπικήρων τούτων καὶ βιωτικῶν ἀλλ' ἐκείνων μᾶλλον ἡμεῖς ἀπ' ἐναντίας αὐτῷ ἐρχόμενοι ἅπερ εἶπε μὴ ζητεῖν ἐκεῖνα ζητοῦμεν καὶ ἅπερ εἶπε ζητεῖν ἐκεῖνα οὐ ζητοῦμεν.
Καὶ ταῦτα διαπραττόμενοι καὶ οὕτω ῥᾳθύμως τὰ καθ' ἑαυτοὺς διοικοῦντες καὶ παροργίζοντες τὸν ἥμερον καὶ προσηνῆ Δεσπότην ὥσπερ ἐπιλαθόμενοι τῶν παρ' ἡμῶν γινομένων τὴν αἰτίαν ζητοῦμεν τῆς καθ' ἡμῶν ἀγανακτήσεως καὶ τίνος ἕνεκεν ἡμᾶς πολλάκις περιορᾷ ποικίλοις πειρασμοῖς περιπίπτοντας καὶ οὐκ ἐννοοῦμεν τὸ μέγεθος τῶν ἡμῖν ἡμαρτημένων ἀλλ' ἑκόντες ἑαυτοὺς παραλογιζόμεθα.
Διὸ παρακαλῶ ταῦτα πάντα ἀποσεισάμενοι μηδὲν ἕτερον τῆς οἰκείας σωτηρίας προτιμῶμεν.
Τί γὰρ ὠφελεῖται ἄνθρωπος ἐὰν μὲν τὸν κόσμον ὅλον κερδήσῃ τὴν δὲ ψυχὴν αὐτοῦ ζημιωθῇ Καὶ τὰ περιττὰ τῶν χρημάτων ἤδη κενώσωμεν εἰς τοὺς δεομένους καὶ πολλὴν ἐν ἅπασι τὴν φιλοσοφίαν ἐπιδειξώμεθα τῆς ματαίας δόξης καταφρονοῦντες τὸν ἀνθρώπινον τῦφον καταπατοῦντες καὶ πολλὴν τὴν ἀγάπην πρὸς ἀλλήλους ἐπιδεικνύμενοι ἵνα καὶ τῶν ἐνταῦθα καὶ τῶν μελλόντων ἀγαθῶν ἀπολαῦσαι δυνηθῶμεν χάριτι καὶ φιλανθρωπίᾳ τοῦ Κυρίου ἡμῶν Ἰησοῦ Χριστοῦ μεθ' οὗ τῷ Πατρὶ ἅμα τῷ ἁγίῳ Πνεύματι δόξα κράτος τιμὴ νῦν καὶ ἀεὶ καὶ εἰς τοὺς αἰῶνας τῶν αἰώνων.
Καὶ εἶπε Λάβαν τῷ Ἰακώβ Ὅτι γὰρ ἀδελφός μου εἶ σὺ οὐ δουλεύσεις μοι δωρεάν ἀπάγγειλόν μοι τίς ὁ μισθός σου.
Ἱκανῶς ἡμᾶς χθὲς τὰ προοίμια τῆς ἀποδημίας τοῦ δικαίου τῆς φιλοσοφίας αὐτοῦ τὸ μέγεθος ἐπαίδευσε δι' ἣν αἰτίαν τοσαύτης τῆς ὑποσχέσεως ἠξιώθη παρὰ τοῦ Θεοῦ.
Θαρσήσας πάλιν διὰ τῆς αἰτήσεως καὶ τῆς εὐχῆς ἣν ἐποιήσατο πρὸς τὸν τῶν ὅλων Θεὸν ἀρκοῦσαν ἡμῖν ἅπασι διδασκαλίαν παρεῖχεν εἰ βουληθείημεν πρὸς μίμησιν διεγερθῆναι τῆς ἀρετῆς τοῦ δικαίου.
Καὶ γὰρ θαυμάσαι ἄξιον ὅπως καὶ τὴν δύναμιν εἰδὼς τοῦ ὑποσχομένου καὶ τῶν ἐπαγγελθέντων αὐτῷ τὸ μέγεθος ἀκηκοὼς οὐδὲ οὕτω μέγα τι καὶ ὑπέρογκον αἰτῆσαι κατεδέξατο ἀλλ' ἐκεῖνα μόνον αἰτήσας ἅπερ χθὲς ἠκούσατε ὅσα πρὸς τὴν ἐφήμερον αὐτῷ τροφὴν ἀρκεῖν ἠδύνατο καὶ τὴν τοῦ σώματος περιβολὴν παρασχεῖν ὑπισχνεῖται εἰ τὴν ἐπάνοδον αὐτῷ τὴν εἰς τὰ οἰκεῖα χαρίσαιτο καθάπερ ὑπέσχετο πάντων αὐτῷ δεκάτας δώσειν ὧν ἂν λάβοι παρ' αὐτοῦ διὰ πάντων δεικνὺς αὐτοῦ τὸ φιλόθεον καὶ αὐτὸν ἐπιγραφόμενος τῶν ἁπάντων χορηγὸν καὶ διδάσκων ἡμᾶς μόνῳ αὐτῷ πάντων εἰδέναι χάριν.
Ἤδει γὰρ ὁ δίκαιος εἰδὼς τῆς ἀφάτου αὐτοῦ φιλανθρωπίας τὴν ὑπερβολὴν καὶ ἐννοῶν τοῦτο ἐξ ὧν εἰς τὸν αὐτοῦ πατέρα ἐπεδείξατο ὅτι καὶ αὐτὸν ἐν πολλῇ καταστήσει τῇ περιουσίᾳ καὶ τούτων μὲν αὐτὸς οὐδὲν αἰτεῖ παρὰ τοῦ Δεσπότου οὐδὲ ἀνέχεται περὶ τούτων ἱκεσίαν προσαγαγεῖν ἀλλὰ δι' ὧν ὑπέσχετο τὰς δεκάτας δώσειν ἔδειξεν ὅπως ἐν ἅπασι θαῤῥεῖ τῇ τοῦ ὑποσχομένου δυνάμει.
Διὰ γὰρ τοῦτο καὶ αὐτὸς ἡνίκα αὐτῷ διελέγετο ἔλεγεν Ἐγώ εἰμι ὁ Θεὸς Ἀβραὰμ καὶ Ἰσαὰκ τοῦ πατρός σου μὴ φοβοῦ.
Ἐννόησον φησὶν ὅτι καὶ ὁ πατριάρχης καθάπερ ξένος καὶ ἄγνωστος εἰς τὴν γῆν ταύτην παραγεγονὼς εἰς τοσαύτην ἦλθε περιφάνειαν ὡς ἐν τοῖς ἁπάντων εἶναι στόμασι.
Καὶ τὸν πατέρα δὲ τὸν σὸν λογίζου ὅτι ἐν ἐσχάτῳ γήρᾳ τῷ πατρὶ τεχθεὶς οὕτως ηὐξήθη ὡς ἐπίφθονον γενέσθαι τοῖς ἐγχωρίοις αὐτόν.
Ταῦτα οὖν καὶ αὐτὸς προσδοκῶν πάντα φόβον καὶ ἀγωνίαν ἀποσεισάμενος ἔχου τῆς ἀποδημίας.
Ταῦτα ὁ δίκαιος λογισάμενος καὶ οὐ πρὸς τὴν ἐν τῷ παρόντι κατάστασιν ἀπιδὼν οὐδὲν γὰρ ὅλως ἐπεφέρετο πῶς γὰρ μόνος ὢν καὶ ὁδοιπορεῖν ἀναγκαζόμενος ἀλλ' ἤδη τοῖς τῆς πίστεως ὀφθαλμοῖς τὴν μετ' οὐ πολὺ μέλλουσαν αὐτῷ ἔσεσθαι εὐπορίαν προορῶν τὴν οἰκείαν εὐγνωμοσύνην ἐπιδείκνυται καὶ μηδέπω λαβὼν ὑπισχνεῖται ἀξιοπιστοτέραν αὐτῆς τῆς πείρας τῶν πραγμάτων εἶναι νομίζων τὴν ἐπαγγελίαν τοῦ Δεσπότου.
Οὐδὲ γὰρ οὕτω τοῖς ὁρωμένοις καὶ ἐν χερσὶ κρατουμένοις θαῤῥεῖν ὀφείλομεν ὡς ταῖς παρὰ τοῦ Θεοῦ ὑποσχέσεσι κἂν μὴ παρ' αὐτὸν τὸν καιρὸν εἰς ἔργον ἐκβῶσι.
Θάρσος τοίνυν μέγιστον λαβὼν ἐκ τῶν παρὰ τοῦ Θεοῦ πρὸς αὐτὸν ῥηθέντων ὁ δίκαιος εἴχετο τῆς ἀποδημίας.
Πῶς γὰρ οὐκ ἔμελλε θαῤῥεῖν ἀκούσας ὅτι Ἰδοὺ ἐγὼ μετὰ σοῦ εἰμι διαφυλάττων σε ἐν τῇ ὁδῷ πάσῃ οὗ ἐὰν πορεύσῃ καὶ πληθυνῶ τὸ σπέρμα σου καὶ ἀποστρέψω σε πάλιν εἰς τὴν γῆν ταύτην καὶ οὐ μή σε ἐγκαταλίπω ἕως οὗ πάντα εὐδοκήσω εἰς ἔργον ἀγαγεῖν τὰ ἐπαγγελθέντα Ἀλλ' ὅπερ χθὲς ἔλεγον ἐννόει καὶ τοῦ Θεοῦ τὴν εὐμήχανον σοφίαν καὶ τοῦ δικαίου τούτου τὴν πολλὴν ὑπομονὴν καὶ εὐγνωμοσύνην.
Μετὰ γὰρ ταύτας τὰς ὑποσχέσεις ἀναστὰς ὥρμησεν ἐπὶ τὴν Χαῤῥὰν καὶ πάλιν ἀλήτου καὶ ξένου τρόπον ποιεῖται τὴν ἀποδημίαν καὶ διὰ πάντων ἀπολαύει τῆς ἄνωθεν εὐνοίας τοῦ φιλανθρώπου Θεοῦ ἅπαντα αὐτῷ προοδοποιοῦντος καὶ τὴν οἰκείαν ὑπόσχεσιν διὰ τῶν ἔργων ἐπιδεικνυμένου.
Ὁ γὰρ εἰπὼν ὅτι Μετὰ σοῦ εἰμι διαφυλάττων σε ἐν τῇ ὁδῷ οὗ ἐὰν πορεύσῃ οὗτος ὡδήγησε καὶ ἤγαγε τὸν δίκαιον ἐπὶ τὸ φρέαρ τοῦ ὕδατος ἔνθα ἐπότιζον τὰ ποίμνια οἱ ἐγχώριοι παρ' ὧν πυθόμενος τὰ περὶ τοῦ Λάβαν τοῦ ἀδελφοῦ τῆς μητρὸς αὐτοῦ καὶ μαθὼν τὰ κατ' αὐτὸν ἅπαντα εἶτα καὶ τὴν τούτου θυγατέρα καὶ τὰ ποίμνια θεασάμενος ὁρῶν τε τοὺς ἐγχωρίους οὐ δυναμένους αὐτοῖς ἀρκέσαι πρὸς τὸ μετακινῆσαι τὸν λίθον τοῦ φρέατος καὶ ποτίσαι τὰ πρόβατα ἐπιδραμὼν οὗτος ὅπερ ἐκεῖνοι ποιῆσαι οὐκ ἴσχυον αὐτὸς ὑπὸ τῆς ἄνωθεν συμμαχίας δυναμούμενος προφθάνει ταῖς εὐεργεσίαις τὸν Λάβαν καὶ μετακινήσας τὸν λίθον ποτίζει τὰ πρόβατα ἅπερ ἔνεμεν ἡ Ῥαχήλ.
Εἶτα ἀσπασάμενος τὴν κόρην καὶ γνωρίσας τίς τε εἴη καὶ πόθεν παραγέγονεν ἔμενεν ἐφ' ἑαυτοῦ.
Ἀλλ' ἐπειδὴ Θεὸς ἦν ὁ ἅπαντα τῷ δικαίῳ προοδοποιῶν οὗτος καὶ τὴν κόρην διήγειρε μετὰ πολλοῦ τοῦ τάχους δραμεῖν καὶ ἀναγγεῖλαι ταῦτα τῷ πατρὶ ὃς ἀδελφὸς ἐτύγχανε τῆς τούτου μητρὸς καὶ διηγήσασθαι τήν τε εὐεργεσίαν τὴν παρ' αὐτοῦ γενομένην εἴς τε αὐτὴν καὶ τὰ ποίμνια καὶ ὅτι οὐ ξένος τίς ἐστιν οὐδὲ ἄγνωστος ἀλλὰ τῆς ἀδελφῆς υἱός.
Σκόπει μοι ἀγαπητὲ τῆς θείας Γραφῆς τὴν ἀκρίβειαν ὅπως ἡμῖν ἅπαντα σαφῶς διηγεῖται παιδεύουσα ἡμᾶς τῶν παλαιῶν τοὺς τρόπους καὶ ὅσην ἐπεδείκνυντο τὴν προθυμίαν περὶ τὴν φιλοξενίαν.
Ἵνα γὰρ δείξῃ καὶ τῆς κόρης τὸ πρόθυμον οὐχ ἁπλῶς εἶπεν ὅτι Ἀπῆλθε καὶ ἀπήγγειλε τὰ γεγενημένα ἀλλὰ Δραμοῦσα ἀντὶ τοῦ μετὰ πολλῆς τῆς περιχαρείας.
Εἶτα καὶ περὶ τοῦ Λάβαν ὃς πατὴρ αὐτῆς ἐτύγχανε φησὶν ὅτι ταῦτα ἀκούσας παρὰ τῆς κόρης ἔδραμε καὶ αὐτὸς εἰς συνάντησιν τοῦ Ἰακὼβ καὶ ἀσπασάμενος αὐτὸν εἰσήγαγεν εἰς τὸν οἶκον αὐτοῦ.
Καὶ μαθὼν ὁ Λάβαν ἅπαντα παρ' αὐτοῦ μετ' ἀκριβείας Εἶπε φησὶν αὐτῷ Ἐκ τῶν ὀστέων μου καὶ ἐκ τῶν σαρκῶν μου εἶ σύ.
Τῆς ἀδελφῆς φησὶ τῆς ἐμῆς τυγχάνων υἱὸς οὐδὲν ἕτερον ἢ σὰρξ ἡμῶν τυγχάνεις καὶ ἀδελφὸς ἡμέτερος.
Καὶ ἦν μετ' αὐτοῦ φησὶ μῆνα ἡμερῶν.
Λοιπὸν ὡς ἐν οἰκίᾳ ἰδίᾳ οὕτω διῆγεν ὁ δίκαιος ἐν ἀδείᾳ τυγχάνων καὶ πάσης ἀπηλλαγμένος φροντίδος.
Ἀλλ' ἐπειδὴ Θεὸς ἦν ὁ τὰ πάντα πρὸς τὸ συμφέρον οἰκονομῶν τῷ δικαίῳ τούτῳ καὶ ἐν ἅπασιν αὐτῷ τὴν παρ' ἑαυτοῦ συνεργίαν χαριζόμενος οὗτος καὶ τοῦ Λάβαν τὴν προθυμίαν διήγειρε καὶ ὁρῶν τοῦ ἀνδρὸς τὴν ἐπιείκειαν φησὶ πρὸς αὐτόν Ὅτι γὰρ ἀδελφός μου εἶ σὺ οὐ δουλεύσεις μοι δωρεάν ἀπάγγειλόν μοι τίς ὁ μισθός σου ἐστίν.
Ὅρα πῶς μὲν αὐτὸς ἐπεζήτησεν οὐδὲν ὁ δὲ Λάβαν μόνον ἀφ' ἑαυτοῦ τοῦτο προτίθησι τῷ δικαίῳ.
Καὶ σκόπει μοι πῶς ἐπειδὰν ὑπὸ τῆς ἄνωθεν χειρός τις βοηθῆται πάντα αὐτῷ κατὰ ῥοῦν πρόεισιν.
Οὐ δουλεύσεις μοι φησὶ δωρεάν ἀπάγγειλόν μοι τίς ὁ μισθός σου ἐστί.
Καίτοι ἀγαπητῶς εἶχεν ὁ μακάριος οὗτος καὶ τὸ ἁπλῶς τῆς ἐφημέρου τροφῆς ἀπολαύειν καὶ πολλὴν καὶ ὑπὲρ τούτου ἤθελεν αὐτῷ χάριν ἔχειν ἀλλ' ἐπειδὴ αὐτὸς πολλὴν τὴν ἐπιείκειαν ἐπεδείξατο προλαβὼν ὁ Λάβαν μισθὸν αὐτῷ τελέσειν ὑπισχνεῖται ὃν ἂν αὐτὸς προθῇ.
Τί οὖν ὁ δίκαιος Ὅρα μοι καὶ ἐνταῦθα τῆς συνέσεως αὐτοῦ τὴν ὑπερβολὴν καὶ πῶς οὐδεμίαν ἔχει περὶ χρημάτων συλλογὴν ἐπιθυμίαν οὐδὲ καθάπερ μισθωτός τις ἀκριβολογεῖται πρὸς τὸν Λάβαν καὶ ἕτερόν τι ἀπαιτεῖ ἀλλὰ μεμνημένος τῆς μητρὸς καὶ τῶν ἐντολῶν τοῦ πατρὸς καὶ τῆς οἰκείας σωφροσύνης δεικνὺς τὴν ὑπερβολὴν φησὶ πρὸς τὸν Λάβαν Δουλεύσω σοι ἑπτὰ ἔτη περὶ Ῥαχὴλ τῆς θυγατρός σου τῆς νεωτέρας.
Ταύτην γὰρ ἐξ ἀρχῆς θεασάμενος ἐπὶ τοῦ φρέατος ἠγάπησα.
Καὶ ὅρα εὐγνωμοσύνην ἀνδρός.
Ἑαυτῷ καὶ τὸν χρόνον ὁρίζει καὶ διὰ τοῦ χρόνου τῶν ἐτῶν ἱκανὴν βάσανον τῆς οἰκείας σωφροσύνης παρέχει.
Καὶ τί θαυμάζεις ἀγαπητὲ ἀκούων ὅτι ἑπτὰ ἔτη δουλεύειν ὑπέσχετο ὑπὲρ τῆς ἀγαπωμένης κόρης Ἵνα γὰρ δείξῃ ἡ θεία Γραφὴ ὅπως ὁ πόθος ὁ πολὺς ἐπετέμετο καὶ τὸν κάματον αὐτῷ καὶ τοῦ χρόνου τὸ μῆκος φησί Καὶ ἐδούλευσεν Ἰακὼβ περὶ Ῥαχὴλ ἑπτὰ ἔτη καὶ ἦσαν ἐναντίον αὐτοῦ ὡς ἡμέραι ὀλίγαι παρὰ τὸ ἀγαπᾷν αὐτὸν αὐτήν.
Ὁ τῶν ἑπτὰ φησὶν ἐτῶν ἀριθμὸς ὀλίγαι ἡμέραι ἐνομίζοντο διὰ τὴν ἀγάπην τὴν ὑπερβάλλουσαν τὴν περὶ τὴν κόρην.
Ὅταν γὰρ τρωθῇ τις τῷ πόθῳ τῆς ἀγάπης οὐδὲν ὁρᾷ τῶν δυσχερῶν ἀλλ' ἅπερ ἂν ᾖ κινδύνων μεστὰ καὶ πολλῆς ἑτέρας ταλαιπωρίας πάντα κούφως φέρει πρὸς ἓν ὁρῶν μόνον ὥστε τὸν οἰκεῖον ἀποπληρῶσαι πόθον.
Ἀκούωμεν οἱ ῥᾴθυμοι καὶ ἀναπεπτωκότες οἱ πολλὴν περὶ τὸν Δεσπότην ἀγνωμοσύνην ἐπιδεικνύμενοι.
Εἰ γὰρ ὁ δίκαιος οὗτος διὰ τὸν τῆς κόρης πόθον ἑπτὰ ἐτῶν ἀριθμὸν δουλεῦσαι κατεδέξατο καὶ τὴν ἀπὸ τῆς ποιμενικῆς ταλαιπωρίαν ὑπομεῖναι καὶ οὐδὲ αἴσθησιν ἐλάμβανεν οὐ τῶν πόνων οὐ τοῦ μήκους τοῦ χρόνου ἀλλὰ πάντα αὐτῷ κοῦφα καὶ ῥᾴδια ἐφαίνετο καὶ τῇ προσδοκίᾳ τῆς ἀπολαύσεως τρεφόμενος ὡς ἡμέρας ὀλίγας τὸν πολὺν ἐκεῖνον εἶναι χρόνον ἐνόμιζε ποίαν ἡμεῖς ἕξομεν ἀπολογίαν μηδὲ τὸν ὅμοιον πόθον περὶ τὸν Δεσπότην τὸν ἡμέτερον τὸν εὐεργέτην τὸν κηδεμόνα τὸν πάντα ἡμῖν γινόμενον ἐπιδεικνύμενοι Ἀλλ' ἂν μὲν βιωτικὸν κέρδος πρόκειται πάντα προθύμως ὑπομένειν αἱρούμεθα κἂν κάματον ἔχῃ κἂν ἄλλην τινὰ ταλαιπωρίαν κἂν αἰσχύνην κἂν κόλασιν τὴν ἐν τῷ παρόντι τὴν ἐν τῷ μέλλοντι διὰ δὲ τὴν ἡμετέραν σωτηρίαν καὶ ὑπὲρ τοῦ τὴν ἄνωθεν ἐπισπάσασθαι ῥοπὴν χαῦνοι καὶ ἀναπεπτωκότες καὶ διαλελυμένοι φαινόμεθα.
Καὶ ποία ἡμῖν ἔσται συγγνώμη τίς δὲ ἀπολογία οὕτω ῥᾳθύμως διακειμένοις καὶ οὐδὲ ὅσον ὁ μακάριος οὗτος περὶ κόρην τὸν πόθον ἐπεδείξατο τοσαύτην ἀγάπην περὶ τὸν Θεὸν ἐπιδείξασθαι βουλομένοις καὶ ταῦτα τοσαύτας ἔχοντες ἀριθμεῖν εὐεργεσίας εἰς ἡμᾶς γεγενημένας καὶ καθ' ἑκάστην ἡμέραν γινομένας Ἀλλ' εἰ καὶ ἡμεῖς οὕτως ἀγνώμονες ἀλλ' οὐχ ὁ Παῦλος οὕτως ὁ τοσοῦτον ζέων τῷ πνεύματι καὶ πεπυρωμένος εἰς τὸν περὶ τὸν Θεὸν πόθον ὡς ἐκεῖνα τὰ τῆς ψυχῆς αὐτοῦ ἄξια φθέγξασθαι ῥήματα καὶ ἀναβοῆσαι καὶ εἰπεῖν Τίς ἡμᾶς χωρίσει ἀπὸ τῆς ἀγάπης τοῦ Χριστοῦ Ὅρα λέξεως ἔμφασιν ὅρα πόθου τυραννικοῦ μανίαν ὅρα ἀγάπην πεπυρωμένην.
Τίς ἡμᾶς χωρίσει Τί φησὶν ἐστὶν ὃ δύναται τῆς ἀγάπης ἡμᾶς ἀποστερῆσαι τῆς πρὸς τὸν Θεόν τί τῶν ὁρωμένων τί τῶν μὴ ὁρωμένων γʹ.
Εἶτα βουλόμενος καὶ κατ' εἶδος ἅπαντα ἀπαριθμήσασθαι καὶ πᾶσιν ἡμῖν κατάδηλον ποιήσασθαι τὸν πόθον τὸν ἀκάθεκτον ὃν περὶ τὸν Δεσπότην ἐκέκτητο ἐπήγαγε λέγων Θλίψις ἢ στενοχωρία ἢ λιμὸς ἢ διωγμὸς ἢ γυμνότης ἢ κίνδυνος ἢ μάχαιρα Ὢ ψυχῆς μαινομένης μανίαν σωφροσύνης μητέρα Τί φησὶ τῶν ἐπαγομένων ἡμῖν δυνήσεται ἡμᾶς ἀποστῆσαι τῆς πρὸς τὸν Θεὸν ἀγάπης Αἱ θλίψεις αἱ καθημεριναί Οὐδαμῶς.
Ἀλλ' αἱ στενοχωρίαι Οὐδὲ αὗται.
Ἀλλ' οἱ διωγμοί Οὐδ' ὅλως.
Ἀλλὰ τί λιμός Οὐδὲ τοῦτο.
Ἀλλὰ κίνδυνοι Καὶ τί λέγω λιμὸν καὶ γυμνότητα καὶ κινδύνους ἀλλὰ μάχαιρα Αὐτὸς φησὶν ὁ θάνατος ἐπαγόμενος τοῦτο ἰσχῦσαι οὐ δυνήσεται ἀμήχανον γὰρ καὶ πάντα ἀδύνατον.
Οὐδεὶς ἕτερος οὕτως ἀγαπῆσαι κατηξιώθη τὸν Δεσπότην ὡς ἡ μακαρία αὕτη ψυχή.
Καθάπερ γὰρ ἀπαλλαγεὶς τοῦ σώματος καὶ μετάρσιος ὡς εἰπεῖν γεγονὼς καὶ οὐδὲ ἐπὶ τῆς γῆς βαδίζειν νομίζων οὕτως ἅπαντα φθέγγεται.
Ὁ γὰρ περὶ τὸν Θεὸν πόθος καὶ ἡ πεπυρωμένη ἀγάπη μετέστησεν αὐτοῦ τὸν λογισμὸν ἀπὸ τῶν αἰσθητῶν ἐπὶ τὰ νοητὰ καὶ ἀπὸ τῶν παρόντων ἐπὶ τὰ μέλλοντα καὶ ἀπὸ τῶν βλεπομένων ἐπὶ τὰ μὴ ὁρώμενα.
Τοιοῦτον γὰρ ἡ πίστις καὶ ἡ περὶ τὸν Θεὸν ἀγάπη.
Καὶ ἵνα μάθῃς αὐτοῦ τὴν πολλὴν εὐγνωμοσύνην ὅρα τὸν οὕτως ἀγαπῶντα τὸν Δεσπότην καὶ ἐκκαιόμενον εἰς τὸν περὶ αὐτὸν πόθον ἐλαυνόμενον διωκόμενον μαστιζόμενον μυρία δεινὰ ὑπομένοντα καὶ λέγοντα Ἐν κόποις περισσοτέρως ἐν πληγαῖς ὑπερβαλλόντως ἐν θανάτοις πολλάκις ὑπὸ Ἰουδαίων πεντάκις τεσσαράκοντα παρὰ μίαν ἔλαβον τρὶς ἐῤῥαβδίσθην ἅπαξ ἐλιθάσθην νυχθήμερον ἐν τῷ βυθῷ πεποίηκα ὁδοιπορίαις πολλάκις κινδύνοις ποταμῶν κινδύνοις ἐν ψευδαδέλφοις ἐν κόπῳ καὶ μόχθῳ καὶ τοσαῦτα πάσχων ἔχαιρε καὶ ἠγαλλιᾶτο.
Ἤδει γὰρ καὶ ἐπεπληροφόρητο ὅτι οἱ πρὸς τὸ παρὸν πόνοι τῶν μεγίστων αὐτῷ βραβείων πρόξενοι γίνονται καὶ οἱ κίνδυνοι στεφάνους ἔτικτον.
Εἰ γὰρ ὁ Ἰακὼβ διὰ τὸν περὶ τὴν Ῥαχὴλ πόθον ὡς ἡμέρας ὀλίγας τῶν ἑπτὰ ἐτῶν τὸν ἀριθμὸν ἐνόμιζε πολλῷ μᾶλλον ὁ μακάριος οὗτος οὐδὲν ἅπαντα ἡγεῖτο πυρωθεὶς ἅπαξ τῷ περὶ τὸν Θεὸν πόθῳ καὶ διὰ τὸν ἀγαπώμενον Χριστὸν ἅπαντα ὑπομένων.
Σπουδάσωμεν τοίνυν παρακαλῶ καὶ ἡμεῖς ἀγαπῆσαι τὸν Χριστόν.
Οὐδὲν γὰρ ἕτερον φησὶν ὁ Χριστὸς ζητεῖ παρὰ σοῦ ἢ τὸ ἀγαπᾷν αὐτὸν ἐξ ὅλης τῆς καρδίας καὶ ποιεῖν τὰς ἐντολὰς αὐτοῦ.
Ὁ γὰρ ἀγαπῶν αὐτὸν καθ' ὃν δεῖ τρόπον ἀγαπᾷν δηλονότι καὶ τὰς αὐτοῦ ἐπείγεται ἐντολὰς ποιεῖν.
Ὅταν γάρ τις περί τινα γνησίως διάκειται πάντα πράττειν σπουδάζει ἃ τὸν ἀγαπώμενον ἐφέλκεσθαι δύναται εἰς τὸν περὶ αὐτὸν πόθον.
Καὶ ἡμεῖς τοίνυν ἐὰν ἀγαπήσωμεν γνησίως τὸν Δεσπότην καὶ τὰς ἐντολὰς αὐτοῦ πληρῶσαι δυνησόμεθα καὶ μηδὲν πράττειν ἐκείνων τῶν παροξῦναι δυναμένων τὸν ἀγαπώμενον.
Τοῦτο ἡ βασιλεία τῶν οὐρανῶν τοῦτο ἡ ἀπόλαυσις τῶν ἀγαθῶν τοῦτο τὰ μυρία ἀγαθὰ τὸ καταξιωθῆναι γνησίως καὶ καθ' ὃν χρὴ δὴ τρόπον ἀγαπᾷν ἀγαπήσομεν δὲ αὐτὸν γνησίως ἐὰν διὰ τὴν περὶ αὐτὸν ἀγάπην καὶ περὶ τοὺς ὁμοδούλους πολλὴν ἐπιδειξώμεθα τὴν ἀγάπην.
Ἐν ταύταις γὰρ φησὶ ταῖς δυσὶν ἐντολαῖς ὅλος ὁ νόμος καὶ οἱ προφῆται κρέμανται ἐν τῷ ἀγαπῆσαι Κύριον τὸν Θεόν σου ἐξ ὅλης τῆς καρδίας σου καὶ ἐξ ὅλης τῆς ἰσχύος σου καὶ ἐξ ὅλης τῆς διανοίας σου καὶ τὸν πλησίον σου ὡς σεαυτόν.
Τοῦτο τῶν ἀρετῶν τὸ κεφάλαιον τοῦτο πασῶν τῶν τοῦ Θεοῦ ἐντολῶν ὁ θεμέλιος.
Τῇ γὰρ ἀγάπῃ τῇ περὶ τὸν Θεὸν συνεισέρχεται καὶ ἡ περὶ τὸν πλησίον ἀγάπη.
Ὁ γὰρ ἀγαπῶν τὸν Θεὸν οὐ περιόψεται τὸν ἀδελφὸν οὐδὲ τὰ χρήματα τοῦ οἰκείου μέλους προτιμήσει ἀλλὰ πολλὴν περὶ αὐτὸν ἐπιδείξεται τὴν φιλοτιμίαν μεμνημένος τοῦ εἰρηκότος ὅτι Ὁ ποιήσας ἑνὶ τούτων τῶν ἀδελφῶν μου τῶν ἐλαχίστων ἐμοὶ ἐποίησε.
Καὶ ἐννοῶν ὅτι διὰ τῆς εἰς τὸν ὁμόδουλον θεραπείας αὐτός ἐστιν ὁ τὰ γινόμενα οἰκειούμενος ὁ τῶν ἁπάντων Δεσπότης μετὰ πολλῆς τῆς προθυμίας ἅπαντα ἐργάσεται καὶ πολλὴν τὴν δαψίλειαν περὶ τὴν ἐλεημοσύνην ἐπιδείξεται οὐ πρὸς τὴν εὐτέλειαν ὁρῶν τοῦ φαινομένου ἀλλὰ πρὸς τὸ μέγεθος τοῦ οἰκειοῦσθαι ἐπαγγειλαμένου τὰ εἰς τοὺς πένητας γινόμενα.
Μὴ δὴ παρατρέχωμεν ἁπλῶς παρακαλῶ τὸ κέρδος τῶν ἡμετέρων ψυχῶν τὸ φάρμακον τῶν ἡμετέρων τραυμάτων.
Τοῦτο γὰρ τοῦτο μάλιστα τὸ φάρμακον τοσαύτην ἡμῖν παρέξει τὴν θεραπείαν καὶ οὕτως ἀφανίσει τὰ ἕλκη τῶν ἡμετέρων ψυχῶν ὡς μηδὲ ἴχνος μηδὲ οὐλὴν καταλειφθῆναι ὅπερ ἐπὶ τῶν σωματικῶν τραυμάτων οὐχ οἷόν τε γενέσθαι.
Κἂν γὰρ μυριάκις τις τὰ φάρμακα τῷ οἰκείῳ τραύματι ἐπιθῇ τὰ παρὰ τῶν ἰατρῶν κατασκευαζόμενα ἀνάγκη τὴν οὐλὴν ἐν τῷ σώματι ἐναπομένειν καὶ εἰκότως σῶμα γάρ ἐστι τὸ θεραπευόμενον.
Ἐνταῦθα δὲ ἐπειδὴ ψυχή ἐστιν ἡ θεραπευομένη ἐπειδὰν τὴν οἰκείαν εὐγνωμοσύνην ἐπιδείξηται πολλὴν δέχεται τὴν ἐπὶ τὸ βέλτιον μεταβολὴν καὶ οὕτως ἅπαντα φυγαδεύεται τὰ ἕλκη ὡς ἂν κονιορτὸς ἀνέμου σφοδροῦ διεγερθέντος.
Καὶ τούτων ἁπάντων τῶν ὑποδειγμάτων ὑπερπλήρεις ἡμῖν αἱ Γραφαί.
Οὕτως ὁ μακάριος Παῦλος ἀπόστολος γέγονεν ἀπὸ διώκτου καὶ ὁ πρότερον πορθῶν τὴν Ἐκκλησίαν ὕστερον αὐτὸς αὐτῆς γέγονε νυμφαγωγός.
Εἶδες ἄκραν τὴν μεταβολήν εἶδες ἄφατον τὴν μετάστασιν Οὕτω καὶ ὁ λῃστὴς μυρίους ἐργασάμενος φόνους ἐν μιᾷ καιροῦ ῥοπῇ διὰ τῶν ὀλίγων ἐκείνων ῥημάτων οὕτως ἅπαντα ἀπενίψατο τὰ ἁμαρτήματα ὡς ἀκοῦσαι παρὰ τοῦ Δεσπότου ὅτι Σήμερον μετ' ἐμοῦ ἔσῃ ἐν τῷ παραδείσῳ.
Οὕτω καὶ ὁ τελώνης στῆθος πλήξας καὶ τὰ οἰκεῖα ἁμαρτήματα ὁμολογήσας κατῆλθε δεδικαιωμένος ὑπὲρ τὸν Φαρισαῖον.
Ἀλλὰ τούτων μὲν ἕκαστος ψυχῆς εὐγνωμοσύνην ἐπιδειξάμενος καὶ τὰ πρότερα ὁμολογήσας πταίσματα.
οὕτω τῆς συγχωρήσεως ἀπήλαυσεν.
Ἴδωμεν δὲ ταύτης τῆς ἐντολῆς τὴν ἰσχὺν καὶ ὅσην περιουσίας δύναμιν κέκτηται ἡ δαψιλὴς ἐλεημοσύνη ἵνα μαθόντες τὸ ἐξ αὐτῆς ἡμῖν ἐγγινόμενον κέρδος προθύμως αὐτὴν μετέλθωμεν.
Τάχα γὰρ τοσαύτη αὐτῆς ἡ περιουσία ὡς μὴ μόνον ἁμαρτήματα ἐκκαθαίρειν ἀλλὰ καὶ αὐτὸν τὸν θάνατον φυγαδεύειν.
Καὶ λέγω τὸν τρόπον.
Καὶ τίς φησὶν ἐλεημοσύνην ἐπιδειξάμενος τοῦ θανάτου κρείττων γέγονε Καὶ μὴν ἅπαντας ὁρῶμεν ὑπὸ τὴν τυραννίδα τοῦ θανάτου γινομένους.
Μὴ θορυβηθῇς ἀγαπητὲ ἀλλὰ μάθε δι' αὐτῶν τῶν πραγμάτων ὅπως ἡ τῆς ἐλεημοσύνης δύναμις ἐνίκησε καὶ τούτου τὴν τυραννίδα.
Ταβιθά τις ἐγένετο γυνὴ ἥτις διερμηνευομένη λέγεται Δορκάς αὕτη ἔργον ἐποιεῖτο καθ' ἑκάστην ἡμέραν τὴν ἀπὸ τῆς ἐλεημοσύνης εὐπορίαν συλλέγειν ἑαυτῇ καὶ ἐνεδίδυσκε φησὶ τὰς χήρας καὶ τὴν ἄλλην ἅπασαν εὐπορίαν αὐταῖς παρεῖχεν.
Ἐγένετο δὲ ἀσθενήσασαν αὐτὴν ἀποθανεῖν.
Ἀλλὰ βλέπε μοι ἐνταῦθα ἀγαπητὲ πῶς αἱ τῆς θεραπείας ἀπολαύουσαι καὶ τὰ σώματα σκεπόμεναι ἀπ' αὐτῆς ἐν καιρῷ τὴν εὐεργέτιν ἀμειβόμεναι περιεστῶσαι τὸν ἀπόστολον ἐπεδείκνυον φησὶ τὰ ἱμάτια καὶ ὅσα ἐποίει μετ' αὐτῶν οὖσα ἡ Δορκὰς καὶ τὴν τροφὸν ἐπεζήτουν καὶ δάκρυα ἴσως προσέχεον καὶ εἰς πολὺν οἶκτον τὸν Ἀπόστολον ἐφείλκοντο.
Τί οὖν ὁ μακάριος Πέτρος Τὰ γόνατα θεὶς φησὶ προσηύξατο καὶ ἐπιστρέψας πρὸς τὸ σῶμα εἶπε Ταβιθὰ ἀνάστηθι.
Ἡ δὲ ἤνοιξε τοὺς ὀφθαλμοὺς αὐτῆς καὶ ἰδοῦσα τὸν Πέτρον ἀνεκάθισε.
Δοὺς δὲ αὐτῇ χεῖρα ἀνέστησεν αὐτὴν καὶ φωνήσας τοὺς ἁγίους καὶ τὰς χήρας παρέστησεν αὐτὴν ζῶσαν.
Εἶδες δύναμιν τοῦ ἀποστόλου μᾶλλον δὲ τοῦ ἐνεργοῦντος ἐν αὐτῷ Δεσπότου εἶδες ὅση τῆς εἰς τὰς χήρας εὐποιίας ἀμοιβὴ καὶ ἐν τῷ παρόντι καιρῷ γέγονε Τί γὰρ τοσοῦτον εἰπέ μοι παρέσχεν αὕτη ταῖς χήραις ὅσον αὗται αὐτὴν ἠμείψαντο Ἱμάτια παρέσχε καὶ τροφὰς αὐταῖς ἀλλ' αὗται πρὸς ζωὴν αὐτὴν ἐπανήγαγον καὶ τὸν θάνατον ἐξ αὐτῆς δραπετεῦσαι ἐποίησαν μᾶλλον δὲ οὐχ αὗται ἀλλὰ διὰ τὴν εἰς ταύτας θεραπείαν ὁ φιλάνθρωπος ἡμῶν Δεσπότης.
Εἴδετε φαρμάκου δύναμιν ἀγαπητοί Τοῦτο πάντες ἑαυτοῖς κατασκευάσωμεν οὐδὲ γὰρ πολυτελές ἐστι καίτοι γε τοσαύτην ἔχον τὴν δύναμιν ἀλλὰ καὶ σφόδρα εὔωνον καὶ οὔτε δαπάνης δεῖται πολλῆς.
Τὸ γὰρ τῆς ἐλεημοσύνης μέγεθος οὐκ ἐν τῷ πλήθει τῶν χρημάτων κρίνεται ἀλλ' ἐν τῇ προθυμίᾳ τῶν διδόντων.
Διὰ τοῦτο καὶ ὁ ποτήριον ψυχροῦ δοὺς ἀπόδεκτος γέγονε καὶ ἡ τὰ δύο λεπτὰ καταβαλοῦσα ἵνα μάθωμεν ὅτι πανταχοῦ γνώμην ὀρθὴν ἐπιζητεῖ ὁ τῶν ἁπάντων Δεσπότης.
Ἔστι πολλάκις καὶ ὀλίγα ἔχοντα πολλὴν τὴν δαψίλειαν τῆς ἐλεημοσύνης ἐπιδείξασθαι ὅταν ᾖ ἡ προθυμία ἐῤῥωμένη καὶ πάλιν τὸ ἐναντίον ἔστι καὶ πολλὰ κεκτημένον ἐλάττονα ὀφθῆναι τῶν ὀλίγα ἐχόντων διὰ τὴν τῆς ἰδίας γνώμης μικρολογίαν.
Ἐκχέωμεν οὖν παρακαλῶ τὰ ὄντα εἰς τοὺς ἐν χρείᾳ ὄντας μετὰ δαψιλοῦς γνώμης ἐξ ὧν ὁ Δεσπότης ἡμῖν κεχάρισται καὶ αὐτὰ τὰ παρ' αὐτοῦ ἡμῖν δοθέντα αὐτῷ πάλιν ἡμεῖς δῶμεν ἵνα οὕτω πάλιν μετὰ πολλῆς προσθήκης ἡμέτερα γένηται.
Τοσαύτη γὰρ αὐτοῦ ἡ φιλοτιμία ὅτι καὶ ἀφ' ὧν ἔδωκε λαμβάνων οὐχ ἡγεῖται τὰ ἴδια λαμβάνειν ἀλλὰ μετὰ πολλῆς ἡμῖν αὐτὰ τῆς φιλοτιμίας ἀποδιδόναι ὑπισχνεῖται μόνον ἐὰν ἡμεῖς τὰ παρ' ἑαυτῶν ἐπιδείξασθαι βουληθῶμεν καὶ καθάπερ τῇ τοῦ Θεοῦ χειρὶ ταῦτα παρακατατιθέμενοι οὕτως αὐτὰ τοῖς πένησι χορηγῶμεν εἰδότες ὅτι ἅπερ ἂν ἡ χεὶρ ἐκείνη δέξηται οὐκ ἐκεῖνα μόνον ἀποδίδωσιν ἀλλὰ καὶ πολυπλασίονα τὰ δοθέντα οὗτος ἡμῖν αὐτὰ πάλιν χαρίζεται τὴν οἰκείαν φιλοτιμίαν διὰ πάντων ἐπιδεικνύμενος.
Καὶ τί λέγω ὅτι αὐτὰ πάλιν πολυπλασιάζει Ἡ χεὶρ ἐκείνη δίδωσιν οὐκ αὐτὰ μόνον ἀλλὰ μετὰ τούτων καὶ τὴν βασιλείαν τῶν οὐρανῶν δωρεῖται καὶ ἀνακηρύττει καὶ στεφανοῖ καὶ τὰ μυρία ἀγαθὰ χαρίζεται ἐὰν ἐκ τῶν παρ' αὐτοῦ δοθέντων μικρόν τι εἰσενεγκεῖν βουληθῶμεν.
Μὴ γὰρ βαρύ τι καὶ ἐπαχθὲς παρ' ἡμῶν αἰτεῖ Τὰ περιττὰ τῆς χρείας βούλεται ἀναγκαῖα ἡμᾶς ποιήσασθαι καὶ ἅπερ εἰκῆ καὶ μάτην ἐν τοῖς ταμιείοις ἐναπόκειται ταῦτα βούλεται ὑφ' ἡμῶν αὐτῶν καλῶς διανεμηθῆναι ἵνα ἀφορμὴν λαβὼν ἐντεῦθεν λαμπρῶς ἡμᾶς στεφανώσῃ.
Σπεύδει γὰρ καὶ ἐπείγεται καὶ πάντα ποιεῖ καὶ πραγματεύεται ὥστε ἀξιῶσαι ἡμᾶς ὧν καὶ ἐπηγγείλατο.
Μὴ τοίνυν ἑαυτοὺς ἀποστερήσωμεν παρακαλῶ τῶν τοσούτων ἀγαθῶν.
Εἰ γὰρ οἱ περὶ τὴν γῆν πονούμενοι καὶ ταλαιπωροῦντες τὰς ἑαυτῶν ἀποθήκας κενοῦντες εἰς τὴν γῆν καταβάλλουσι τὰ σπέρματα καὶ τὰ πάλαι συνηγμένα σκορπίζουσι καὶ μεθ' ἡδονῆς τοῦτο ποιοῦσι τῇ ἐλπίδι τοῦ πλείονος ἑαυτοὺς παραμυθούμενοι καὶ ταῦτα εἰδότες ὡς καὶ ἀέρων ἀνωμαλίαι πολλάκις καὶ γῆς ἀκαρπία καὶ ἕτεραι πολλαὶ περιστάσεις ἢ ἀκρίδων στρατόπεδον ἢ ἐρυσίβης ἡ ἔφοδος τῆς προσδοκίας διαμαρτεῖν ἐποίησε καὶ ὅμως ταῖς χρησταῖς ἐλπίσιν ἑαυτοὺς τρέφοντες τὰ ἐν τοῖς ταμιείοις συνηγμένα τῇ γῇ παρακατατίθενται πολλῷ μᾶλλον ἡμᾶς τὰ ἁπλῶς ἀποκείμενα σκορπίζειν εἰς τὴν τῶν πενήτων διατροφὴν προσῆκεν ἔνθα οὐκ ἔνι ποτὲ διαμαρτεῖν τοῦ τέλους οὐδὲ δεῖσαι τὴν ἀποτυχίαν τὴν ἐπὶ τῆς γῆς γινομένην.
Ἐσκόρπισε γὰρ φησὶν ἔδωκε τοῖς πένησιν.
Ἀλλ' ἄκουε καὶ τῶν ἑξῆς Ἡ δικαιοσύνη αὐτοῦ μένει εἰς τὸν αἰῶνα τοῦ αἰῶνος.
Ὢ θαυμασίου σκορπισμοῦ Ἐν βραχεῖ τῷ χρόνῳ τὴν διανομὴν ἐποιήσατο καὶ ἐν διηνεκεῖ τῷ αἰῶνι ἡ δικαιοσύνη αὐτοῦ διαμένει.
Τί τούτου μακαριστότερον γένοιτ' ἄν ποτε Διὰ τοῦτο παρακαλῶ τὴν διὰ τῆς ἐλεημοσύνης δικαιοσύνην ἑαυτοῖς ἐπισπασώμεθα ἵν' ᾖ καὶ περὶ ἡμῶν τοῦτο λέγεσθαι ἄξιον ὅτι Ἐσκόρπισαν ἔδωκαν τοῖς πένησιν ἡ δικαιοσύνη αὐτῶν μένει εἰς τὸν αἰῶνα τοῦ αἰῶνος.
Ἐπειδὴ γὰρ εἶπεν Ἐσκόρπισεν ἔδωκεν ἵνα μὴ νομίσῃς ὅτι τὰ σκορπισθέντα ἀπώλετο διὰ τοῦτο ταχέως ἐπήγαγεν Ἡ δικαιοσύνη αὐτοῦ μένει εἰς τὸν αἰῶνα τοῦ αἰῶνος.
Ἐκείνων φησὶ τῶν σκορπισθέντων ἡ δικαιοσύνη ἀνάλωτος μένῃ παντὶ τῷ αἰῶνι παρεκτεινομένη καὶ μηδέποτε πέρας λαμβάνουσα.
Καὶ μετὰ τῆς ἐλεημοσύνης καὶ τῆς ἄλλης ἀρετῆς πολλὴν τὴν ἐπιμέλειαν ποιησώμεθα καὶ τὰ πάθη τῆς σαρκὸς καταστέλλωμεν καὶ ἐξορίσωμεν ἐκ τῆς ἑαυτῶν ψυχῆς πᾶσαν ἐπιθυμίαν ἄτοπον πάντα πονηρὸν λογισμὸν ὀργὴν θυμὸν βασκανίαν καὶ τὴν εὐμορφίαν τῆς ψυχῆς διὰ πάντων καλλωπίζωμεν ἵνα φαιδρὸν αὐτῆς καὶ λαμπρὸν τὸ κάλλος κατασκευάσαντες ἐπισπασώμεθα ἑαυτοῖς τὸν τῶν οὐρανῶν Δεσπότην καὶ μονὴν παρ' ἡμῖν καταξιώσῃ ποιῆσαι.
Ἔνθα γὰρ ἂν ἴδῃ ψυχῆς εὐμορφίαν εὐθέως ἐκεῖ ἐφίπταται.
Αὐτὸς γὰρ εἴρηκεν ὅτι Ἐπὶ τίνα ἐπιβλέψω ἀλλ' ἢ ἐπὶ τὸν πρᾶον καὶ ἡσύχιον καὶ ταπεινὸν καὶ τρέμοντά μου τοὺς λόγους Εἶδες πῶς ἡμᾶς ἐδίδαξεν ἅπαντα τὰ πνευματικὰ χρώματα τὰ δυνάμενα τῆς ψυχῆς τὴν εὐμορφίαν φαιδρὰν ἀπεργάσασθαι Ἐπὶ τὸν πρᾶον φησὶ καὶ ἡσύχιον καὶ ταπεινόν.
Εἶτα τὸ πάντων κατασκευαστικὸν ἐπήγαγε Καὶ τρέμοντά μου τοὺς λόγους.
Τί ἐστι τὸ Καὶ τρέμοντά μου τοὺς λόγους Τὴν ὑπακοὴν τῶν τοῦ Θεοῦ προσταγμάτων δι' αὐτῶν τῶν ἔργων πληροῦντα καθάπερ καὶ ἀλλαχοῦ φησι Μακάριος ὃς καταπτήσσει πάντα δι' εὐλάβειαν.
Εἰ γὰρ ἡμεῖς ἐπειδὰν ἴδωμεν οἰκέτην ἡμέτερον μετ' ἐπιμελείας πολλῆς τὰ ἐπιτάγματα πληροῦντα τὰ ἡμέτερα καὶ πολλοῦ τοῦ φόβου καὶ τοῦ τρόμου πλείονα τὴν παρ' ἑαυτῶν εὔνοιαν καὶ συμπάθειαν εἰς αὐτὸν ἐπιδεικνύμεθα πολλῷ μᾶλλον ἂν ὁ ἀγαθὸς Δεσπότης εἰς ἡμᾶς τοῦτο ἐπιδείξηται.
Διὰ τοῦτο τοίνυν ἔλεγεν Ἐπ' ἐκεῖνον ἐπιβλέψω τὸν πρᾶον καὶ ἡσύχιον καὶ τρέμοντά μου τοὺς λόγους.
Τρέμωμεν τοίνυν παρακαλῶ καὶ μετὰ πολλοῦ φόβου πληρῶμεν αὐτοῦ τοὺς λόγους αὐτοῦ γάρ εἰσι λόγοι τὰ παρ' αὐτοῦ ἡμῖν δοθέντα προστάγματα καὶ μαθόντες τίσιν ἀρέσκεται καὶ τίνα προσίεται ἐκεῖνα μετίωμεν καὶ τοιοῦτοι γενέσθαι σπουδάζωμεν ἡσυχίαν πραότητα ταπείνωσιν πολλὴν ἐπιδεικνύμενοι καὶ πάντα τὰ παρ' αὐτοῦ ἐπιτάγματα μετ' εὐλαβείας πολλῆς μετερχόμενοι καὶ φόβου πολλοῦ ἵνα τὴν διάθεσιν τῆς γνώμης τῆς ἡμετέρας ἀποδεξάμενος ὁ τῶν ἁπάντων Δεσπότης καὶ ἀρκεσθεὶς ἡμῶν τῇ ὑπακοῇ ἐπιβλέψαι ἐφ' ἡμᾶς καταξιώσῃ.
Ἐὰν γὰρ τοῦτο ποιῆσαι καταδέξηται ἐν πάσῃ ἀσφαλείᾳ ἡμᾶς καταστήσει Ἐπιβλέψω γὰρ φησὶν ἀντὶ τοῦ προνοίας ἀξιώσω χεῖρα ὀρέξω ἐν ἅπασιν ἀντιλήψομαι τὰς παρ' ἐμαυτοῦ φιλοτιμίας μετὰ δαψιλείας παρέξω.
Ταῦτα οὖν ἅπαντα μετίωμεν παρακαλῶ ἵνα ἐπιβλέψῃ καὶ ἐφ' ἡμᾶς ὁ Δεσπότης καὶ δυνηθείημεν καὶ τὸν παρόντα βίον ἀλύπως διανύσαι καὶ τῶν μελλόντων ἀγαθῶν ἐπιτυχεῖν χάριτι καὶ φιλανθρωπίᾳ τοῦ Κυρίου ἡμῶν Ἰησοῦ Χριστοῦ μεθ' οὗ τῷ Πατρὶ ἅμα τῷ ἁγίῳ Πνεύματι δόξα κράτος τιμὴ νῦν καὶ ἀεὶ καὶ εἰς τοὺς αἰῶνας τῶν αἰώνων.
Εἶπε δὲ Ἰακὼβ πρὸς Λάβαν Ἀπόδος μοι τὴν γυναῖκά μου πεπλήρωνται γὰρ αἱ ἡμέραι ὅπως εἰσέλθω πρὸς αὐτήν.
Ἀπὸ τῆς ἀγάπης τοῦ Ἰακὼβ ἣν περὶ τὴν Ῥαχὴλ ἐπεδείξατο εἰς τὴν Παύλου ἀγάπην μεταστάντες χθὲς καὶ τὸ μέγεθος τοῦ περὶ τὸν Χριστὸν πόθου αὐτοῦ καταμαθόντες καθάπερ ὑπὸ ῥύμης τινὸς σφοδροτέρας ἐξελκυσθέντες οὐκ ἔτι ἰσχύσαμεν ἐπὶ τὴν ἀκολουθίαν ἐπανελθεῖν τοῦ λόγου.
Διόπερ εἰ δοκεῖ σήμερον τοῖς ἑξῆς ἐπεξελθόντες τὰ λειφθέντα ἀναπληρώσωμεν ἵνα καὶ ἐκ τῶν σήμερον λεγομένων ἀρκοῦσαν ὠφέλειαν καρπωσάμενοι οὕτως οἴκαδε ἐπανέλθωμεν.
Ἐπειδὴ γὰρ ἐπληρώθη ὁ τῶν ἑπτὰ ἐτῶν ἀριθμὸς Καὶ ἦσαν φησὶν ἐνώπιον Ἰακὼβ ὡς ἡμέραι ὀλίγαι ὁ τοσοῦτος χρόνος διὰ τὸ ἀγαπᾷν αὐτὸν αὐτὴν εἶπε τῷ Λάβαν Ἀπόδος μοι τὴν γυναῖκά μου πεπλήρωνται γὰρ αἱ ἡμέραι μου ὅπως εἰσέλθω πρὸς αὐτήν.
Συνήγαγε δὲ Λάβαν πάντας τοὺς ἄνδρας τοῦ τόπου καὶ ἐποίησε τὸν γάμον.
Καὶ ἐγένετο ἑσπέρα καὶ λαβὼν Λάβαν Λείαν τὴν θυγατέρα αὐτοῦ εἰσήγαγεν αὐτὴν πρὸς Ἰακώβ.
Εἶδες τὸ παλαιὸν μεθ' ὅσης σεμνότητος τοὺς γάμους ἐπετέλουν Ἀκούσατε οἱ περὶ τὰς σατανικὰς πομπὰς ἐπτοημένοι καὶ ἐξ αὐτῶν τῶν προοιμίων τὰ σεμνὰ τοῦ γάμου καταισχύνοντες.
Μή που αὐλοί μή που κύμβαλα μή που χορεῖαι σατανικαί Τίνος γὰρ ἕνεκεν εἰπέ μοι τοσαύτην λύμην εὐθέως ἐπεισάγεις εἰς τὴν οἰκίαν καὶ τοὺς ἀπὸ τῆς σκηνῆς καὶ τῆς ὀρχήστρας καλεῖς ἵνα μετὰ τῆς ἀκαίρου δαπάνης καὶ τὴν τῆς κόρης λυμήνῃ σωφροσύνην καὶ τὸν νέον ἀναισχυντότερον ἐργάσῃ Ἀγαπητὸν γὰρ καὶ ἄνευ τούτων τῶν ὑπεκκαυμάτων ἐκείνην τὴν ἡλικίαν δυνηθῆναι πράως ἐνεγκεῖν τὸν χειμῶνα τῶν παθῶν ὅταν δὲ καὶ τοσαῦτα ᾖ τὰ διὰ τῆς ὄψεως καὶ διὰ τῆς ἀκοῆς δαψιλεστέραν ἀνάπτοντα τὴν πυρὰν καὶ τὴν κάμινον τῶν παθῶν φλογωδεστέραν ἐργαζόμενα πῶς οὐχὶ ὑποβρύχιος ἡ τοῦ νέου ψυχὴ γενήσεται Ἐντεῦθεν γὰρ ἅπαντα ἀπόλωλε καὶ διέφθαρται ἀπὸ τοῦ τὴν σωφροσύνην ἐξ ἀρχῆς διορύττεσθαι τῶν μελλόντων ἀλλήλοις συνιέναι καὶ πολλάκις ἐκ πρώτης ἡμέρας καὶ ὁ νέος ἐδέξατο βέλος σατανικὸν ἐν τῇ ψυχῇ ἀκολάστοις ἰδὼν ὀφθαλμοῖς καὶ ἡ κόρη καὶ διὰ τῆς ἀκοῆς καὶ διὰ τῆς ὄψεως αἰχμάλωτος γέγονε καὶ ταῦτα ἐξ ἐκείνης λοιπὸν τῆς ἡμέρας τὰ τραύματα αὐξανόμενα μεῖζον ἐργάζεται τὸ κακόν.
Καὶ γὰρ πρῶτον μὲν τὴν πρὸς ἀλλήλους αὐτῶν ὁμόνοιαν διορύττει καὶ τὸν πόθον καταμαραίνει.
Ὅταν γὰρ πρὸς ἑτέραν ἐκεῖνος προσχῇ τῇ διανοίᾳ ὧδε κἀκεῖσε μεριζόμενος τὸν λογισμὸν καὶ ὑπὸ τοῦ διαβόλου αὐτοῦ στρατηγούμενος πολλῆς ἀηδίας πληρώσει τὴν οἰκίαν.
Εἰ δὲ κἀκείνη εὑρεθείη τοιοῦτόν τι παθοῦσα ἐξ αὐτῶν ὡς εἰπεῖν τῶν βάθρων ἅπαντα ἀνατρέπεται καὶ λοιπὸν ἀλλήλους κρύπτοντες ὁ μὲν δι' ὑποψίας ἔχει τὴν γαμετὴν ἡ δὲ τὸν ἄνδρα.
Καὶ ἔνθα ἐχρῆν ὁμόνοιαν εἶναι καὶ σύνδεσμον καὶ οἱ ὀφείλοντες σὰρξ εἶναι μία  οὗτοι ἐν τοσαύτῃ διαιρέσει τυγχάνουσιν ὡς εἰ καὶ κατατετμημένοι ἦσαν.
Ἐπεισελθὼν γὰρ ὁ διάβολος τοσαύτην ἐν αὐτοῖς ἐργάζεται τὴν λύμην ὡς πολέμους καὶ μάχας καθημερινὰς τίκτεσθαι καὶ μηδέποτε ἀνάπαυλαν ἔχειν τῶν κακῶν.
Τί γὰρ ἄν τις εἴποι λοιπὸν τῶν οἰκετῶν τὰς καταφρονήσεις τῶν πλησίον οἰκούντων τὸν γέλωτα τὰς ἀσχημοσύνας Καθάπερ γὰρ τῶν κυβερνητῶν στασιαζόντων καὶ οἱ ἐμπλέοντες τῶν κινδύνων συναπολαύουσι καὶ αὔτανδρον ἀνάγκη τὴν ναῦν καταποντισθῆναι οὕτω δὴ καὶ ἐνταῦθα τοῦ ἀνδρὸς καὶ τῆς γυναικὸς πρὸς ἀλλήλους διαστασιαζόντων καὶ τοὺς ἄλλους ἅπαντας συναπολαύειν τῶν κακῶν εἰκός.
Διὰ τοῦτο παρακαλῶ ταῦτα ἅπαντα προορωμένους μὴ τῇ συνηθείᾳ κατακολουθεῖν.
Οἶδα γὰρ ὅτι πολλοὶ ταύτην ἡμῖν προβαλλόμενοι οὐδὲ ἀνέχονται τῶν παρ' ἡμῶν λεγομένων ἀλλ' ὅμως ἡμᾶς ἀνάγκη τὰ λυσιτελῆ καὶ τὰ τῆς μελλούσης κολάσεως ἐξαρπάζοντα λέγειν.
Ὅπου γὰρ λύμη τοσαύτη ψυχῆς τίνος ἕνεκέν μοι συνήθειαν βούλει προβάλλεσθαι Ἰδοὺ κἀγὼ συνήθειάν σοι προβάλλομαι βελτίονα ᾗ οἱ ἐξ ἀρχῆς ἐκέχρηντο ὅτε οὐδέπω τοσαύτη γνῶσις ἦν τῆς εὐσεβείας.
Καὶ μή μοι τὸν δίκαιον ἐνταῦθα λογίζου τὸν Ἰακὼβ λέγω ἀλλὰ τὸν Λάβαν ἐννόει ἄνδρα ἔτι τοῖς εἰδώλοις προσανέχοντα καὶ οὐδεμίαν γνῶσιν ἔχοντα τῆς εὐσεβείας καὶ τοσαύτην φιλοσοφίαν ἐπιδεικνύμενον.
Τοῦτο γὰρ οὐ τοῦ μέλλοντος ἦν ἄγεσθαι τὴν κόρην τὸ κατόρθωμα ἀλλὰ τοῦ πατρὸς τοῦ τὴν κόρην ἐκδιδόντος.
Δι' ὃ καὶ τοῦτον ἐκίνησα τὸν λόγον οὐχὶ πρὸς τοὺς νυμφίους τοσοῦτον ἀποτεινόμενος ὅσον πρὸς τοὺς γεγεννηκότας πρὸς τὸν πατέρα τοῦ νυμφίου καὶ πρὸς τὸν τὴν κόρην ἐκδιδόντα φημί.
Πῶς γὰρ οὐκ ἄτοπον ἡμᾶς τοὺς τοσαύτης ἀπολαύσαντας φιλανθρωπίας καὶ τῶν φρικτῶν καὶ ἀποῤῥήτων μυστηρίων ἀξιωθέντας ἐλάττους κατὰ τοῦτο γίνεσθαι τοῦ Λάβαν τοῦ ἔτι εἴδωλα θεραπεύοντος Ἢ οὐκ ἀκούεις Παύλου λέγοντος ὅτι μυστήριόν ἐστιν ὁ γάμος καὶ εἰκών ἐστι τῆς ἀγάπης τοῦ Χριστοῦ ἣν περὶ τὴν Ἐκκλησίαν ἐπεδείξατο Μὴ τοίνυν καταισχύνωμεν ἑαυτοὺς καὶ τὰ σεμνὰ τοῦ γάμου διαφθείρωμεν.
Εἰ μὲν γὰρ καλόν ἐστι τὸ τῆς συμβουλῆς καὶ ἐπωφελὲς κἂν μὴ συνήθεια ᾖ γινέσθω εἰ δὲ βλάβην ἔχον καὶ πολὺν τὸν ὄλεθρον τὸ νῦν παρ' ὑμῶν ἐπιτελούμενον κἂν συνήθεια ᾖ ἐγκοπτέσθω Ἐπεὶ εἰ τοῦτο συγχωρήσαιμεν καὶ ὁ κλέπτων καὶ ὁ πορνεύων καὶ ὁ τὴν ἄλλην ἅπασαν κακίαν ἐπιδεικνύμενος τὴν συνήθειαν ἡμῖν προβαλεῖται ἀλλ' οὐδὲν ἀπὸ τούτου κέρδος αὐτῷ ἔσται οὐδὲ συγγνώμη ἀλλὰ καὶ πολλὴ ἡ κατηγορία ὅτι οὐκ ἴσχυσε συνηθείας περιγενέσθαι πονηρᾶς.
Ἐὰν γὰρ βουλώμεθα νήφειν καὶ πολλὴν τῆς ἑαυτῶν σωτηρίας ποιεῖσθαι τὴν φροντίδα δυνησόμεθα καὶ τῆς κακῆς συνηθείας ἀποστῆναι καὶ εἰς καλὴν συνήθειαν ἑαυτοὺς ἀγαγεῖν καὶ οὕτω καὶ τοῖς μεθ' ἡμᾶς οὐ μικρὰν παρέξομεν ἀφορμὴν τοῦ τὰ αὐτὰ ζηλοῦν καὶ τῶν ὑπ' ἐκείνων κατορθουμένων ἡμεῖς ληψόμεθα τὸν μισθόν.
Ὁ γὰρ τὴν ἀρχὴν παρασχὼν τῆς καλῆς ὁδοῦ οὗτος καὶ τῶν ὑφ' ἑτέρων γινομένων αἴτιος ἔσται καὶ διπλοῦν κομιεῖται τὸν μισθὸν ὑπὲρ ὧν τε αὐτὸς κατορθοῖ ὑπὲρ ὧν τε ἑτέρους ἐπάγει εἰς τὴν ἀρίστην ταύτην φιλοσοφίαν.
Μή μοι τὰ ψυχρὰ ἐκεῖνα ῥήματα καὶ γέλωτος γέμοντα προβάλλεσθε λέγοντες νόμιμά τινα εἶναι ταῦτα καὶ διὰ τοῦτο πληροῦσθαι χρή.
Οὐ ταῦτα γὰρ νόμιμον ποιεῖ συνοικέσιον ἀλλὰ τὸ κατὰ τοὺς τοῦ Θεοῦ νόμους μετὰ σωφροσύνης καὶ σεμνότητος τὴν συνέλευσιν γίνεσθαι καὶ τῇ ὁμονοίᾳ συμπεπλέχθαι τοὺς ἀλλήλοις συνιόντας.
Τοῦτο καὶ οἱ ἔξωθεν ἴσασι νόμοι καὶ ἀκούσῃ τῶν περὶ ταῦτα ἐσχολακότων λεγόντων ὅτι συνοικέσιον οὐδὲν ἕτερον συνίστησιν ἢ συνήθεια.
Μὴ τοίνυν καὶ τοὺς τοῦ Θεοῦ νόμους παραβῶμεν μετὰ τῶν ἀνθρωπίνων καὶ προτιμῶμεν τοὺς διαβολικοὺς νόμους καὶ τὴν ὀλεθρίαν ταύτην συνήθειαν ἐκείνου γάρ ἐστι νόμος ταῦτα τοῦ χαίροντος ἀεὶ τῇ ἀπωλείᾳ τῇ ἡμετέρᾳ.
Τί οὖν ἂν γένοιτο καταγελαστότερον τῆς συνηθείας ταύτης ὅταν ὑπὸ οἰκετῶν καὶ τριωβολιμαίων ἀνθρώπων σκώμματα καὶ λοιδορίας ἀπείρους δέχωνται καὶ ὁ ἀνὴρ καὶ ἡ γυνὴ καὶ οὐδεὶς ᾖ ὁ ἐπιτιμῶν ἀλλ' ἔξεστι τῷ βουλομένῳ ἀδεῶς κατὰ τὴν ἑσπέραν ἅπαντα φθέγγεσθαι καὶ βάλλειν τοῖς σκώμμασι καὶ τὸν νυμφίον καὶ τὴν νύμφην Καὶ ἐν ἑτέρᾳ μὲν ἡμέρᾳ ἐάν τις ἐπιχειρήσῃ λοιδορήσασθαι δικαστήρια αὐτῷ καὶ ἀπαγωγαὶ καὶ κίνδυνοι τότε δὲ ὅτε μάλιστα πολλὴν ἐχρῆν εἶναι τὴν αἰδὼ πολλὴν τὴν κοσμιότητα πολλὴν τὴν ἁγνείαν τοσαύτης ἅπαντα πληροῦνται τῆς ἀσχημοσύνης ὡς εἰκὸς τὸν διάβολον στρατηγοῦντα ταῦτα ἅπαντα ἐπιδείκνυσθαι.
Ἀλλὰ μὴ δυσχεραίνετε παρακαλῶ οὐδὲ γὰρ ἁπλῶς εἰς τοῦτον ἐξέβην τὸν λόγον ἀλλὰ κηδόμενος ὑμῶν καὶ τῆς σωτηρίας καὶ τῆς εὐκοσμίας καὶ βουλόμενος ὑμᾶς τὴν ἀρίστην ταύτην μεταβολὴν ἐπιδείξασθαι καὶ τῆς καλῆς ταύτης συνηθείας ἀρχηγοὺς καταστῆναι.
Ἐὰν γὰρ μόνον ἀρχὴ καὶ ὁδὸς γένηται τοῦ πράγματος κατὰ μικρὸν εἷς τὸν ἕνα ζηλοῦντες τὸν καλὸν τοῦτον καὶ ἐπαινετὸν ζῆλον πάντας ἐπαινέτας ἕξετε καὶ οὐ μόνον οἱ τὴν πόλιν οἰκοῦντες μιμήσονται τὴν καλλίστην ταύτην μεταβολὴν ἀλλὰ καὶ τοὺς πόῤῥωθεν οἰκοῦντας ἐπισπάσεσθε καὶ ζηλωτὰς ὑμετέρους καταστήσετε καὶ πολυπλασίονα τὸν παρὰ τοῦ Θεοῦ κομιεῖσθε στέφανον ὅτι διὰ τὸν τοῦ Θεοῦ φόβον καὶ τὴν παρ' αὐτοῦ ἐντολὴν τῆς σατανικῆς ταύτης περιγεγόνατε συνηθείας.
Ἀλλ' ὅτι μὲν δέξεσθε μετὰ προθυμίας ταύτην ἡμῶν τὴν συμβουλὴν καὶ εἰς ἔργον αὐτὴν ἄξετε σφόδρα πέπεισμαι.
Ὁρῶν γὰρ ὑμᾶς μετὰ τοσαύτης ἡδονῆς ἀκούοντας τῶν λεγομένων ἀπὸ τοῦ κρότου καὶ τῶν ἐπαίνων στοχάζομαι ὅτι καὶ πρὸς τὴν διὰ τῶν ἔργων κατόρθωσιν ἐπειχθήσεσθε.
Διὸ ἀρκεσθεὶς τοῖς εἰρημένοις ἐπὶ τὴν ἀκολουθίαν τοῦ λόγου ἐπανήξω.
Καὶ ἐγένετο φησὶν ἑσπέρα καὶ ἔλαβε Λάβαν τὴν Λείαν τὴν θυγατέρα αὐτοῦ καὶ εἰσήγαγεν αὐτὴν πρὸς τὸν Ἰακώβ.
Μὴ ἁπλῶς μηδὲ τοῦτο παραδράμωμεν ἔστι γὰρ καὶ ἐκ τούτου πολλὰ συνιδεῖν ἓν μὲν τοῦ Ἰακὼβ τὸ ἄπλαστον καὶ ὅπως πάσης πονηρίας ἐκτὸς ὢν παρεκρούσθη δεύτερον δὲ ὅτι μετὰ τοσαύτης εὐκοσμίας ἅπαντα ἐγίνετο καὶ οὐδαμοῦ λαμπάδες καὶ χορεῖαι καὶ φῶτα τὴν χρείαν ὑπερβαίνοντα ὡς καὶ τὴν ἀπάτην τοῦ Λάβαν εἰς ἔργον ἐλθεῖν.
Ἔστι δὲ καὶ τοῦ Λάβαν ἐντεῦθεν καταλαβεῖν τὴν περὶ τὸν Ἰακὼβ φιλοστοργίαν.
Τοῦτο γὰρ ἐμηχανήσατο βουλόμενος ἐπὶ πλεῖον κατέχειν παρ' ἑαυτῷ τὸν δίκαιον.
Ἐπειδὴ γὰρ ᾔδει ὅτι ἐκείνης περιεκαίετο καὶ εἰ τοῦ σπουδαζομένου ἐπέτυχεν οὐκ ἂν εἵλετο λοιπὸν τῆς Λείας ἕνεκεν τὴν δουλείαν ὑποστῆναι οὐδὲ τὴν μετ' αὐτοῦ συνοίκησιν διὰ τοῦτο θεασάμενος ὁ Λάβαν τοῦ ἀνδρὸς τὴν ἀρετὴν καὶ ἐννοῶν ὡς οὐκ ἂν ἑτέρως αὐτοῦ περιγένοιτο καὶ πείσειε τὴν ἀπάτην ταύτην εἰργάσατο καὶ δίδωσιν αὐτῷ τὴν Λείαν μετὰ Ζελφᾶς τῆς παιδίσκης.
Εἶτα ἐγκαλούμενος ὑπὸ τοῦ δικαίου τίνος ἕνεκεν τὰ τῆς ἀπάτης εἰργάσατο εὐπρόσωπον ἀπολογίαν ἐποιήσατο.
Ἐπειδὴ γὰρ εἶπεν ὁ Ἰακώβ Τίνος ἕνεκεν τοῦτό μοι ἐποίησας οὐ περὶ τῆς Ῥαχὴλ ἐδούλευσά σοι καὶ ἵνα τί παρελογίσω με τί φησιν ὁ Λάβαν Οὐκ ἔστιν οὕτως ἐν τῷ τόπῳ τούτῳ δοῦναι τὴν νεωτέραν πρὶν ἢ πρεσβυτέραν.
Συντέλεσον οὖν καὶ ταύτης τὰ ἕβδομα καὶ δώσω σοι καὶ ταύτην ἀντὶ τῆς ἐργασίας ἧς ἐργάσῃ παρ' ἐμοὶ ἔτι ἑπτὰ ἔτη.
Ὁρᾷς ὅτι τοῦτο αὐτὸ μηχανώμενος ἅπαντα κατεσκεύασεν.
Ἐπειδὴ γὰρ εἶδε τὸν ἔρωτα ὃν περὶ τὴν κόρην ἐκέκτητο φησί Μὴ νομίσῃς ἠδικῆσθαί σε.
Ἐπειδὴ γὰρ οὗτος παρ' ἡμῶν ὁ νόμος ὥστε πρότερον τὴν πρεσβυτέραν ἐκδιδόναι ἀνδρί διὰ τοῦτο μὲν τοῦτο γεγένηται λήψῃ δὲ καὶ ταύτην ἣν ποθεῖς ἐὰν τὰ ὅμοια ἔτη καὶ ὑπὲρ αὐτῆς δουλεύσῃς.
Ταῦτα ἀκούσας ὁ δίκαιος ἑτοίμως ἅπαντα κατεδέξατο καὶ μετὰ ταῦτα ἕτερα ἑπτὰ ἔτη Ἔδωκε φησὶν αὐτῷ τὴν θυγατέρα αὐτοῦ Ῥαχὴλ γυναῖκα.
Ὁρᾷς πάλιν ὅτι τὰ τῶν γάμων γίνεται μετὰ πάσης κοσμιότητος.
Ἀλλ' ἀκούων ὅτι ἔλαβε τὴν πρεσβυτέραν καὶ πάλιν τὴν νεωτέραν μὴ ταραχθῇς μηδὲ πρὸς τὴν νῦν κατάστασιν τὰ τότε κρῖναι πράγματα.
Τότε μὲν γὰρ ἐπειδὴ ἀρχὴ καὶ προοίμια ἦν συνεχωρεῖτο καὶ δυσὶ καὶ τρισὶ γυναιξὶ καὶ πλείοσι μίγνυσθαι ὥστε τὸ γένος ἐκταθῆναι νυνὶ δὲ ἐπειδὴ διὰ τὴν τοῦ Θεοῦ χάριν καὶ τὸ τῶν ἀνθρώπων γένος ἐπὶ πολὺ πλῆθος ἐκτέταται καὶ τὰ τῆς ἀρετῆς ἐπίδοσιν ἔσχε.
Παραγενόμενος γὰρ ὁ Χριστὸς καὶ τὴν ἀρετὴν καταφυτεύσας ἐν τοῖς ἀνθρώποις καὶ ἀγγέλους ὡς εἰπεῖν ἐξ ἀνθρώπων αὐτοὺς ἐργασάμενος ἅπασαν ταύτην τὴν παλαιὰν συνήθειαν ἐξέκοψεν.
Ὁρᾷς πῶς οὐ δεῖ συνήθειαν προβάλλεσθαι ἀλλὰ τὸ χρήσιμον πανταχοῦ ἐπιζητεῖν Ἰδοὺ γὰρ ἐπειδὴ κακὴ ἦν αὕτη ἡ συνήθεια ὅρα πῶς ἐξεκόπη καὶ οὐκ ἔξεστι νῦν οὐδενὶ ταύτην προβάλλεσθαι τὴν συνήθειαν.
Μηδαμοῦ τοίνυν παρακαλῶ συνήθειαν ἐπιζήτει ἀλλὰ τὸ χρήσιμον ζήτει καὶ μὴ τὸ ψυχοβλαβές καὶ εἴ τι τυγχάνει καλὸν κἂν μὴ ᾖ συνήθεια γινέσθω παρ' ἡμῶν ἂν δέ τι βλαβερὸν κἂν ἐν συνηθείᾳ ᾖ φεύγωμεν καὶ ἀποστρεφώμεθα.
Καὶ ἔδωκε φησὶν Ἰακὼβ Ῥαχὴλ μετὰ Βάλλας τῆς παιδίσκης.
Εἶδες πόση ἡ φιλοσοφία Μήπου ἀνδραπόδων ἀγέλαι μή που γραμματεῖα καὶ συνθῆκαι καὶ αἱρέσεις ἐκεῖναι αἱ καταγέλαστοι Ἐὰν τόδε γένηται καὶ ἐὰν τόδε συμβῇ Καὶ εὐθέως πρὶν ἢ συνελθεῖν οἱ οὐκ εἰδότες οὐδ' εἰ μέχρι τῆς ἑσπέρας διαμενοῦσι τὰ μετὰ πολὺν ἐσόμενα χρόνον ἐν τοῖς γραμματείοις συντιθέασιν Ἐὰν ἄτεκνος φησὶ τελευτήσῃ ἐὰν παιδία ἐσχηκὼς καὶ ὅσα τοιαῦτα.
Ἀλλ' ἐνταῦθα οὐδὲν τοιοῦτον ἀλλὰ παιδίσκην μίαν ἑκάστῃ δοὺς ὁ πατὴρ οὕτω τὰς θυγατέρας ἐξεδίδου.
Ἠγάπησε δὲ φησὶ Ῥαχὴλ μᾶλλον ἢ Λείαν καὶ ἐδούλευσεν αὐτῷ ἑπτὰ ἔτη ἕτερα.
Ἐπειδὴ γὰρ ἐξ ἀρχῆς διὰ τὴν εὐμορφίαν ἠράσθη τῆς κόρης μόλις δὲ τυχεῖν ποτε ἠδυνήθη τοῦ σπουδαζομένου ἐκείνην φησὶ πλέον ἠγάπα ἤπερ τὴν Λείαν.
Καὶ γὰρ ἡ ταύτης εὐμορφία φησὶν ἐφείλκετο αὐτὸν εἰς τὸν περὶ αὐτὴν πόθον.
Ἀλλ' ὅρα μοι ἐνταῦθα λοιπὸν τοῦ Δεσπότου τὴν ἄφατον φιλανθρωπίαν καὶ πῶς τὰ παρ' αὐτοῦ ἐπαγγελθέντα κατὰ μικρὸν εἰς ἔργον ἄγει.
Ὁ γὰρ εἰπὼν ὅτι Ἔσομαι μετὰ σοῦ διαφυλάσσων σε ἐν πάσῃ ὁδῷ ᾗ ἐὰν πορευθῇς καὶ ὅτι Αὐξανῶ σε καὶ πληθυνῶ αὐτὸς καὶ νῦν ἅπαντα οἰκονομεῖ.
Καὶ ἵνα μάθῃς.
ἄκουε καὶ αὐτῆς τῆς θείας Γραφῆς τοῦτο σαφῶς λεγούσης Ἰδὼν δὲ Κύριος ὁ Θεὸς φησὶν ὅτι μισεῖται Λεία ἤνοιξε τὴν μήτραν αὐτῆς Ῥαχὴλ δὲ ἦν στεῖρα.
Καὶ συνέλαβε Λεία καὶ ἔτεκεν υἱὸν τῷ Ἰακώβ.
Ὅρα τοῦ εὐμηχάνου Θεοῦ τὴν σοφίαν.
Ἐπειδὴ ἡ μὲν ἀπὸ τῆς εὐμορφίας τὴν εὔνοιαν ἐπεσπάσατο τοῦ ἀνδρὸς ἡ δὲ ταύτης ἀπεστερημένη μισεῖσθαι ἐδόκει ταύτην μὲν διεγείρει πρὸς γονὴν ἐκείνης δὲ πηροῖ τὴν μήτραν ἀμφότερα διὰ τὴν οἰκείαν φιλανθρωπίαν οἰκονομῶν ἵνα καὶ αὕτη διὰ τὰ ἐξ αὐτῆς τικτόμενα σχῇ τινα παραμυθίαν ἐφελκομένη εἰς τὸν περὶ αὐτὴν πόθον τὸν ἄνδρα κἀκείνη μὴ διὰ τὸ κάλλος καὶ τὴν εὐμορφίαν κατεξανιστῆται τῆς ἀδελφῆς.
Καὶ διήνοιξε φησὶ τὴν μήτραν αὐτῆς.
Μάνθανε ἐντεῦθεν ἀγαπητὲ ὅτι ὁ τῶν ἁπάντων δημιουργός ἐστιν ὁ τὰ πάντα οἰκονομῶν καὶ τὴν φύσιν αὐτὴν διεγείρων πρὸς γονὴν καὶ ὅτι οὐδὲν τῆς συνουσίας ὄφελος μὴ τῆς ἄνωθεν συμμαχίας γενομένης.
Διὰ γὰρ τοῦτο εἶπεν ὅτι Διήνοιξε τὴν μήτραν αὐτῆς ἵνα γνῶμεν ὅτι αὐτὸς ὁ Δεσπότης ἠβουλήθη τὴν Λείαν πρὸς τεκνογονίαν διεγεῖραι ὥστε αὐτῆς τὴν ἀθυμίαν παραμυθήσασθαι.
Αὐτὸς γάρ ἐστιν ὁ καὶ ἐν τῇ μήτρᾳ διαπλάττων τὰ βρέφη καὶ ζωογονῶν καθάπερ καὶ Δαυΐδ φησιν Ἀντελάβου μου ἐκ τῆς γαστρὸς μητρός μου.
Καὶ ὅρα πῶς δείκνυσιν ἡμῖν ἡ θεία Γραφὴ τὸν τῆς φύσεως δημιουργὸν ἑκάτερα τῇ οἰκείᾳ δυνάμει ἐργαζόμενον καὶ τῆς μὲν τὴν μήτραν διεγείροντα τῆς δὲ Ῥαχὴλ ἐπέχοντα.
Δεσπότης γὰρ ὢν τῆς φύσεως μετ' εὐκολίας ἅπαντα ἐργάζεται.
Καὶ συνέλαβε φησὶ Λεία καὶ ἔτεκεν υἱὸν τῷ Ἰακώβ ἐκάλεσε δὲ τὸ ὄνομα αὐτοῦ Ῥουβὴν λέγουσα Ὅτι εἶδέ μου Κύριος τὴν ταπείνωσιν νῦν ἀγαπήσει με ὁ ἀνήρ μου.
Ὅρα πῶς εὐγνώμων ἡ γυνή.
Θεασάμενος φησὶ τὴν ταπείνωσίν μου ὁ Δεσπότης παρέσχε μοι τὸν τόκον ἵνα διὰ τούτου ἀγαπηθῆναι δυνηθῶ.
Καὶ θέα μοι τοῦ φιλανθρώπου Θεοῦ τὴν φιλοτιμίαν πῶς ἐπιδαψιλεύεται ὁμοῦ καὶ τὸ τοῦ δικαίου σπέρμα αὐξῆσαι βουλόμενος καὶ ταύτην νῦν ποθεινοτέραν καταστῆσαι τῷ Ἰακώβ.
Καὶ συνέλαβε φησὶ πάλιν καὶ ἔτεκεν υἱὸν δεύτερον τῷ Ἰακὼβ καὶ εἶπεν ὅτι Ἤκουσε Κύριος ὅτι μισοῦμαι καὶ προσέδωκέ μοι καὶ τοῦτον καὶ ἐκάλεσε τὸ ὄνομα αὐτοῦ Συμεών.
Σκόπει πῶς ἀφ' ἑκάστου τῶν παίδων εὐχαριστεῖ τῷ Δεσπότῃ καὶ εὐγνώμων γίνεται περὶ τὴν εὐεργεσίαν.
Ἤκουσε γὰρ φησὶ ὁ Κύριος ὅτι μισοῦμαι καὶ προσέδωκέ μοι καὶ τοῦτον καὶ διὰ τοῦτο Ἐκάλεσε τὸ ὄνομα αὐτοῦ Συμεών.
Εἶδες πῶς οὐχ ἁπλῶς οὐδὲ ὡς ἔτυχεν οὐδὲ τὰς ὀνομασίας τοῖς τικτομένοις ἐπετίθει Ἐκάλεσε γὰρ αὐτὸν Συμεὼν ἐπειδὴ ἤκουσε Κύριος.
Τοῦτο γὰρ ἑρμηνεύεται τὸ ὄνομα τῇ Ἑβραϊκῇ διαλέκτῳ ὅτι ἠκούσθη.
Καὶ συνέλαβεν ἔτι καὶ ἔτεκεν υἱὸν καὶ εἶπεν Ἐν τῷ νῦν καιρῷ πρὸς ἐμοῦ ἔσται ὁ ἀνήρ μου τέτοκα γὰρ αὐτῷ τρεῖς υἱούς καὶ ἐκάλεσε τὸ ὄνομα αὐτῷ Λευΐ.
Δοκεῖ μοι ἐνταῦθα αἰνίττεσθαι ὅτι καὶ τῶν δύο τεχθέντων οὐδέπω ἴσχυσεν εἰς τὴν περὶ αὐτὴν διάθεσιν ἐφελκύσασθαι τὸν ἄνδρα ἀλλ' ἔτι ὅλως ἦν πρὸς τὴν Ῥαχὴλ νενευκώς διὰ τοῦτό φησιν Ἐν τῷ νῦν καιρῷ πρὸς ἐμοῦ ἔσται ὁ ἀνήρ μου.
Τάχα φησὶ κἂν ἡ προσθήκη τοῦ τρίτου παρασκευάσῃ τὸν ἄνδρα εὐνοϊκῶς περὶ ἐμὲ διατεθῆναι.
Ἰδοὺ γὰρ αὐτῷ τέτοκα τρεῖς υἱούς.
Καὶ συλλαβοῦσα ἔτι ἔτεκεν υἱὸν καὶ εἶπε Νῦν ἔτι τοῦτο ἐξομολογήσομαι τῷ Κυρίῳ διὰ τοῦτο ἐκάλεσε τὸ ὄνομα αὐτοῦ Ἰούδαν.
Τί ἔστι Τοῦτο ἐξομολογήσομαι τῷ Κυρίῳ Τὸ Ἐξομολογήσομαι ἐνταῦθα εὐχαριστήσω καὶ δοξάσω αὐτόν ἐστιν ὅτι καὶ τέταρτον προσέθηκέ μοι υἱὸν καὶ τοσαύτην μοι τὴν εὐπορίαν ἐχαρίσατο καὶ ὅπερ ἀπὸ τῆς τοῦ σώματος ἀμορφίας εἰς τὴν παρὰ τοῦ ἀνδρὸς εὔνοιαν ἔμελλον καταβλάπτεσθαι τοῦτο ἡ τέκνων παρὰ τῆς τοῦ Θεοῦ φιλανθρωπίας χαρισθέντων μοι γονὴ διωρθώσατο καὶ τῆς ἀθυμίας τὴν ὑπερβολὴν διεσκέδασε τὴν διὰ τὴν ἀμορφίαν μισουμένην παραμυθησάμενος καὶ μεταστήσας τὸ μῖσος εἰς τὴν ἀδελφὴν τὴν ἐμήν.
Τεκοῦσα δὲ φησὶ τὸν Ἰούδαν ἔστη τοῦ τίκτειν.
Ἰδοῦσα δὲ Ῥαχὴλ ὅτι οὐ τέτοκε τῷ Ἰακὼβ ἐζήλωσε τὴν ἀδελφὴν αὐτῆς καὶ εἶπε τῷ Ἰακώβ Δός μοι τέκνα εἰ δὲ μὴ τελευτήσω ἐγώ.
Ἀπερίσκεπτος ἡ αἴτησις καὶ γυναικώδης καὶ ψυχῆς ὑπὸ τῆς ζηλοτυπίας πολιορκουμένης Δός μοι τέκνα.
Οὐκ ἤκουσας ὅτι οὐχ ἡ τοῦ ἀνδρὸς συνουσία ἐκείνῃ τὸν τόκον παρέσχεν ἀλλὰ Κύριος ὁ Θεὸς ὁ Ἰδὼν φησὶν ὅτι μισεῖται ἤνοιξε τὴν μήτραν αὐτῆς Τίνος οὖν ἕνεκεν τὰ ὑπὲρ τὴν φύσιν ἀπαιτεῖς παρὰ τοῦ ἀνδρὸς καὶ καταλιποῦσα τὸν τῆς φύσεως Δεσπότην τῷ ἀνδρὶ ἐγκαλεῖς τῷ μηδὲν πρὸς τοῦτο συμβάλλεσθαί σοι δυναμένῳ Δός μοι τέκνα εἰ δὲ μὴ τελευτήσω ἐγώ.
Δεινὸν ἡ ζηλοτυπία κακόν καὶ γὰρ εἰς ἀφροσύνην ἐκπίπτει ὃ δὴ καὶ αὕτη πέπονθεν.
Ὁρῶσα γὰρ τῶν τέκνων τῆς ἀδελφῆς τὸν χορὸν καὶ τὴν οἰκείαν ἐρημίαν λογιζομένη οὐκ ἔφερε τὴν ἐπήρειαν οὐδὲ κατασχεῖν ἠδυνήθη τοῦ ταράττοντος αὐτὴν λογισμοῦ ἀλλ' ἐκεῖνα τὰ ἀνοίας ἀνάμεστα φθέγγεται ῥήματα καί φησι Δός μοι τέκνα εἰ δὲ μὴ τελευτήσω ἐγώ.
Ἴσως εἶδε τοῦ ἀνδρὸς τὸν περὶ αὐτὴν πόθον καὶ νομίζουσα παρὰ τὴν ἐκείνου αἰτίαν κἀκείνην τοσούτους ἐσχηκέναι παῖδας καὶ ἑαυτὴν μηδέπω τετοκέναι φησί Δός μοι τέκνα.
Εἶτα φοβῆσαι βουλομένη τὸν ἄνδρα ἐπάγει Εἰ δὲ μὴ τελευτήσω ἐγώ.
Τί οὖν ὁ φιλόθεος Ἰακώβ Ἐθυμώθη.
φησὶ πρὸς τὰ ῥηθέντα καὶ εἶπεν αὐτῇ Μὴ ἀντὶ Θεοῦ ἐγώ εἰμι ὃς ἐστέρησέ σε καρπῶν κοιλίας Τί φησὶ καταλιποῦσα τὸν Δεσπότην τῆς φύσεως τὴν μέμψιν ἐμοὶ ἐπάγεις Ἐκεῖνός ἐστιν ὁ ἀποστερήσας σε τοῦ καρποῦ τῆς κοιλίας.
Διατί μὴ παρ' ἐκείνου ζητεῖς τοῦ δυναμένου διανοῖξαι τῆς φύσεως τὸ ἐργαστήριον καὶ διεγεῖραι τὴν μήτραν πρὸς γονήν Μάνθανε τοίνυν ὅτι ἐκεῖνος ὁ σὲ στερήσας τοῦ καρποῦ τῆς κοιλίας καὶ τῇ ἀδελφῇ τῇ σῇ τὴν τοσαύτην εὐπορίαν ἐχαρίσατο.
Μὴ τοίνυν παρ' ἐμοῦ ζήτει ἃ μὴ δύναμαι παρασχεῖν καὶ ὧν οὐκ εἰμὶ κύριος.
Εἰ γὰρ ἐπ' ἐμοὶ τοῦτο ἦν πάντως ἄν σε τῆς ἀδελφῆς προετίμησα τὴν πλείονα εὔνοιαν περὶ σὲ κεκτημένος Ἐπειδὴ δὲ κἂν μυριάκις ὦ εὐνοϊκῶς περὶ σὲ διακείμενος οὐδέν σοι πρὸς τοῦτο συμβάλλεσθαι δυνήσομαι παρ' ἐκείνου ζήτει τοῦ καὶ τὴν στείρωσιν ἐπάγοντος καὶ ταύτην λῦσαι δυναμένου.
Ὅρα τοῦ δικαίου τὴν σύνεσιν ὅπως καὶ εἰς θυμὸν ἐξενεχθεὶς ἐκ τῶν παρ' αὐτῆς ῥηθέντων μετὰ πολλῆς τῆς σοφίας τὴν πρὸς αὐτὴν ἀπόκρισιν ποιεῖται μετὰ ἀκριβείας αὐτὴν πάντα διδάσκων καὶ τὴν αἰτίαν αὐτῇ δήλην ποιῶν ἵνα μὴ καταλιποῦσα τὸν Δεσπότην παρ' ἑτέρου ζητῇ ἅπερ ἐκεῖνος μόνος παρασχεῖν δύναται.
Μαθοῦσα τοίνυν ὅτι παρὰ τοῦ Θεοῦ τοῦ τίκτειν ἀπεστέρηται καὶ ὁρῶσα τὴν ἀδελφὴν κομῶσαν τοῖς τέκνοις μετρίαν γοῦν παραμυθίαν ποριζομένη φησὶ τῷ Ἰακώβ Ἐπειδὴ νῦν με ἐδίδαξας ὅτι οὐ παρὰ τὴν σὴν αἰτίαν ἄτεκνος ἐγὼ τυγχάνω κἂν τὴν παιδίσκην μου λαβὼν τεκνοποίησον ἐξ αὐτῆς ἵνα κἂν βραχεῖαν παραμυθίαν εὑρεῖν δυνηθῶ τὰ παρ' αὐτῆς τικτόμενα οἰκειουμένη.
Καὶ ἔδωκεν αὐτῷ φησὶ Βάλλαν τὴν παιδίσκην αὐτῆς αὐτῷ γυναῖκα καὶ εἰσῆλθε πρὸς αὐτήν καὶ συνέλαβε καὶ ἔτεκε τῷ Ἰακὼβ υἱόν καὶ εἶπε Ῥαχήλ Ἔκρινέ μοι ὁ Θεὸς καὶ ὑπήκουσε τῆς φωνῆς μου καὶ ἔδωκέ μοι υἱόν.
Διὰ τοῦτο ἐκάλεσε τὸ ὄνομα αὐτοῦ Δᾶν.
Βραχεῖαν γοῦν ἔσχε παράκλησιν τεκούσης τῆς παιδίσκης.
Διὸ καὶ αὐτὴ τὴν προσηγορίαν ἐπιτίθησι τῷ παιδὶ καὶ εὐχαριστεῖ τῷ Δεσπότῃ ὑπὲρ τοῦ τεχθέντος.
Καὶ συνέλαβε φησὶν ἔτι Βάλλα καὶ ἔτεκε καὶ εἶπε Ῥαχήλ Συναντελάβετό μου ὁ Θεὸς καὶ συνανεστράφην τῇ ἀδελφῇ μου καὶ ἠδυνήθην.
Καὶ ἐκάλεσε τὸ ὄνομα αὐτοῦ Νεφθαλείμ.
Καὶ ἐμάνθανε λοιπὸν διὰ τῆς παιδίσκης σαφῶς ὅτι οὐχ ὁ Ἰακὼβ αἴτιος αὐτῇ τῆς ἀτεκνίας ἐγένετο.
Διὸ καὶ τοὺς τεχθέντας ὡς οἰκείους παῖδας ἀνατρέφει.
καὶ τὰς προσηγορίας ἐπιτίθησι μεγίστην ἑαυτῇ παραμυθίαν ἐντεῦθεν ἐπινοήσασα.
Ἰδοῦσα δὲ φησὶν Λεία ὅτι ἔστη τοῦ τίκτειν καὶ αὐτὴ τὴν παιδίσκην τὴν Ζέλφαν ἔδωκε τῷ Ἰακὼβ εἰς γυναῖκα καὶ συνέλαβε καὶ ἔτεκε.
Καὶ εἶπε Λεία Τετύχηκα ἀντὶ τοῦ Ἐπέτυχον τοῦ σκοποῦ.
Καὶ ἐκάλεσε τὸ ὄνομα αὐτοῦ Γάδ.
Καὶ ἐπειδὴ εἰς ἔργον ἐξῆλθεν αὐτῇ τὸ σπουδασθὲν ἐπωνόμασε τὸ ὄνομα αὐτοῦ Γάδ.
Καὶ συνέλαβεν ἔτι καὶ ἔτεκεν ἕτερον καὶ εἶπε Λεία Μακαρία ἐγὼ ὅτι μακαριοῦσί με αἱ γυναῖκες καὶ ἐκάλεσε τὸ ὄνομα αὐτοῦ Ἀσήρ.
Εἶδες καὶ ταύτην τοὺς παρὰ τῆς παιδίσκης τεχθέντας πῶς ᾠκειώσατο καὶ μακαρίαν ἑαυτὴν εἶναι λέγει καὶ μακαρισμοῦ ἀξίαν ἐπὶ τῷ τόκῳ τῶν παίδων Ἀλλ' ὅρα μοι πάλιν τὰ μετὰ ταῦτα ἵνα μάθῃς ὅπως τὸ τῆς ζηλοτυπίας πάθος ἐντεῦθεν ἐκεῖ κἀκεῖθεν ὧδε μετέβαινε καὶ ποτὲ μὲν ἐκείνη τούτῳ ἐπολιορκεῖτο ποτὲ δὲ αὕτη Ἐπορεύθη δὲ φησὶ Ῥουβὴν ἐν ἡμέραις θερισμοῦ πυρῶν καὶ εὗρε μῆλα μανδραγορῶν ἐν τῷ ἀγρῷ καὶ ἤνεγκεν αὐτὰ τῇ μητρὶ αὐτοῦ.
Καὶ εἶπε Ῥαχὴλ τῇ Λείᾳ Δός μοι τῶν μανδραγορῶν τοῦ υἱοῦ σου.
Εἶπε δὲ Λεία Οὐχ ἱκανόν σοι ὅτι ἔλαβες τὸν ἄνδρα μου μὴ καὶ τοὺς μανδραγόρας τοῦ υἱοῦ μου λήψῃ Ὁρᾷς πῶς τὸ πάθος τῆς ψυχῆς διὰ τῶν ῥημάτων κατάδηλον ποιεῖ Οὐχ ἱκανόν σοι φησὶν ὅτι ἔλαβες τὸν ἄνδρα μου μὴ καὶ τοὺς μανδραγόρας τοῦ υἱοῦ μου λήψῃ Εἶπε δὲ Ῥαχήλ Οὐχ οὕτω κοιμηθήτω δὴ μετὰ σοῦ τὴν νύκτα ταύτην ἀντὶ τῶν μανδραγορῶν τοῦ υἱοῦ σου.
Δός μοι τῶν μανδραγορῶν καὶ λάβε σήμερον μετὰ σοῦ τὸν ἄνδρα.
Ὁρᾷς πῶς δείκνυται ὅλως τῇ εὐνοίᾳ τῆς Ῥαχὴλ προσκείμενος Εἰ γὰρ καὶ τοσούτων παίδων χορὸν τικτούσης τῆς Λείας ἔτι πρὸς τὴν Ῥαχὴλ ἦν προσκείμενος τῇ εὐνοίᾳ εἰ μὴ τοῦτο ἐγεγόνει πῶς ἂν ἐνεγκεῖν ἡ Λεία ἠδυνήθη τὴν μετὰ τῆς ἀδελφῆς συνοίκησιν Ὡς γὰρ ἐξουσίαν ἅπασαν ἔχουσα τοῦ ἀνδρὸς οὕτω προΐεται τῶν μανδραγορῶν τὸν ἄνδρα καί φησι Κοιμηθήτω σήμερον μετὰ σοῦ ἀντὶ τῶν μανδραγορῶν.
Πλήρωσόν μου φησὶ τὴν ἐπιθυμίαν τὴν ἐπὶ τοῖς μανδραγόραις καὶ δέχου τὸν ἄνδρα.
Παραγενομένου δὲ τοῦ Ἰακὼβ ἐξελθοῦσα εἰς συνάντησιν ἡ Λεία εἶπε Πρὸς ἐμὲ εἰσελεύσῃ σήμερον μεμίσθωμαι γάρ σε σήμερον ἀντὶ τῶν μανδραγορῶν τοῦ υἱοῦ μου.
Καὶ ἐκοιμήθη φησὶ μετὰ αὐτῆς τὴν νύκτα ἐκείνην.
Καὶ ἐπήκουσεν ὁ Θεὸς Λείας καὶ συλλαβοῦσα ἔτεκε τὸν πέμπτον υἱόν.
Καὶ εἶπε Λεία Ἔδωκέ μοι ὁ Θεὸς τὸν μισθόν μου ἀνθ' οὗ ἔδωκα τὴν παιδίσκην μου τῷ ἀνδρί μου.
Καὶ ἐκάλεσε τὸ ὄνομα αὐτοῦ Ἰσαχὰρ ὅ ἐστι μισθός.
Ἐπήκουσε φησὶν ὁ Θεὸς τῆς Λείας.
Ἐπειδὴ ἑώρα κατώδυνον αὐτὴν οὖσαν καὶ παρευδοκιμουμένην ἐπήκουσεν αὐτῆς ὁ Θεὸς καὶ ἔτεκε καὶ εἶπεν Ἐκομισάμην μισθὸν ὑπὲρ ὧν ἔδωκα τὴν παιδίσκην μου.
Διὰ τοῦτο ἐκάλεσεν αὐτὸν Ἰσαχάρ.
Καὶ συνέλαβεν ἔτι καὶ ἔτεκεν υἱὸν ἕκτον.
Καὶ εἶπε Λεία Δεδώρηταί μοι ὁ Θεὸς δῶρον καλόν.
Ἐν τῷ νῦν καιρῷ αἱρετιεῖ με ὁ ἀνήρ μου τέτοκα γὰρ αὐτῷ υἱοὺς ἕξ.
Καὶ ἐκάλεσε τὸ ὄνομα αὐτοῦ Ζαβουλών.
Λοιπὸν φησὶν ἐπέραστος ἔσομαι κἀγὼ ἀνδρί μου ἔτεκον γὰρ ἓξ υἱούς.
Διὰ τοῦτο ἐκάλεσε τὸ ὄνομα αὐτοῦ Ζαβουλών.
Ἔτεκε δὲ καὶ θυγατέρα καὶ ἐκάλεσε τὸ ὄνομα αὐτῆς Δεῖνα.
Ἐμνήσθη δὲ ὁ Θεὸς φησὶ τῆς Ῥαχὴλ καὶ ἐπήκουσεν αὐτῆς καὶ ἤνοιξεν αὐτῆς τὴν μήτραν.
Καὶ συνέλαβε καὶ ἔτεκε τῷ Ἰακὼβ υἱόν.
Εἶπε δὲ Ῥαχήλ Ἀφεῖλέ μου ὁ Θεὸς τὸ ὄνειδος.
Καὶ ἐκάλεσε τὸ ὄνομα αὐτοῦ Ἰωσὴφ λέγουσα Προσέθετό μοι ὁ Θεὸς υἱὸν ἕτερον.
Ἀφεῖλέ μου φησὶν ὁ Θεὸς τὸ ὄνειδος ἔλυσε τὴν στείρωσιν κατηλλάγη καὶ διήγειρέ μου πρὸς παιδοποιίαν τὴν μήτραν καὶ ἠλευθέρωσέ με τοῦ ὀνειδισμοῦ.
Καὶ ἐκάλεσε τὸ ὄνομα αὐτοῦ Ἰωσὴφ λέγουσα Προσέθετό μοι ὁ Θεὸς υἱὸν ἕτερον.
Ὁρᾷς πῶς αἱ τοῦ Θεοῦ ὑποσχέσεις κατὰ μικρὸν εἰς ἔργον ἐξῄεσαν Ἰδοὺ γὰρ ἀθρόον πόσων παίδων χορὸν ὁ δίκαιος ἔσχε διὰ τὴν τοῦ Θεοῦ περὶ αὐτὸν πρόνοιαν.
Ἐπειδὴ γὰρ πολλὴν τὴν ὑπομονὴν ἐπεδείξατο ἐν δεκατέσσαρσιν ἔτεσι τὴν δουλείαν ἀσπαζόμενος διὰ τοῦτο καὶ ὁ τῶν ὅλων Θεὸς ἀμειβόμενος τοῦ δικαίου τὸ φιλόθεον εἰς τοσοῦτον αὐτὸν αὐξηθῆναι παρεσκεύασεν ὡς ἐπίφθονον γενέσθαι λοιπὸν ὡς ἐκ τῶν ἑξῆς μαθησόμεθα οἷς ἐβουλόμην ἐπεξελθεῖν.
Ἀλλ' ἵνα μὴ εἰς πολὺ μῆκος τὸν λόγον ἐκτείνοντες παρενοχλεῖν δόξωμεν τῇ ὑμετέρᾳ ἀγάπῃ εἰ δοκεῖ τὰ λειπόμενα εἰς τὴν ἑξῆς ταμιευσάμενοι τὸν λόγον ἐνταῦθα καταπαύσωμεν ἐκεῖνο παραινέσαντες ὑμῶν τῇ ἀγάπῃ μεμνῆσθαι τῶν εἰρημένων ζηλοῦν τῶν παλαιῶν τὴν ἀρετὴν οὕτω τοὺς παῖδας ἑαυτῶν ἐκδιδόναι οὕτω τὰς θυγατέρας τοῖς νυμφίοις παραδιδόναι οὕτω διὰ τῆς οἰκείας ἀρετῆς τὴν παρὰ τοῦ Θεοῦ εὔνοιαν ἐπισπάσασθαι.
Ὅταν γὰρ ἐκεῖνος ἡμῖν εὐμενὴς ᾖ κἂν ἐπ' ἀλλοτρίας ὦμεν κἂν πάντων ἔρημοι κἂν μηδενὶ γνώριμοι πάντων ἐσόμεθα περιφανέστεροι.
Οὐδὲν γὰρ μακαριστότερον ἀνδρὸς ὑπὸ τῆς ἄνωθεν χειρὸς βοηθουμένου.
Ἐκείνης γὰρ ἀπολαύων τῆς συμμαχίας καὶ ὁ μακάριος Ἰακὼβ ἐπὶ τοσαύτην κατὰ μικρὸν ηὐξήθη περιφάνειαν ὡς καὶ αὐτοῖς τοῖς ὑποδεξαμένοις ἐπίφθονος γενέσθαι.
Τοῦτο τοίνυν καὶ ἡμεῖς σπουδάζωμεν ὥστε τῆς ἐκεῖθεν ἀξιοῦσθαι βοηθείας καὶ μὴ πρὸς τὰς ἀνθρωπίνας καταφεύγωμεν δυναστείας μηδὲ τὴν τούτων προστασίαν διώκωμεν οὐδὲν γὰρ ταύτης ἐπισφαλέστερον καὶ τοῦτο ἡ πεῖρα τῶν πραγμάτων ἡμᾶς ἱκανὴ διδάξαι.
Καὶ γὰρ ὁρῶμεν καθ' ἑκάστην ἡμέραν ὀξυῤῥόπους τὰς μεταβολὰς καὶ εἰς τὸ ἐναντίον ἅπαντα περιτρεπόμενα καὶ τὸν ἐν τῇ ἀνωτάτω εὐημερίᾳ πρὸ μικροῦ τυγχάνοντα ἀθρόον εἰς ἐσχάτην δυσπραγίαν καταφερόμενον καὶ τὰ τῶν καταδίκων πολλάκις ὑπομένοντα.
Ποίας οὖν ἂν εἴη παρανοίας τούτων μεταδιώκειν τὴν προστασίαν τῶν ἐν τοσαύτῃ ἀδηλίᾳ τυγχανόντων καὶ οὐδὲ τὰ καθ' ἑαυτοὺς ἱκανῶν ὄντων μετὰ ἀσφαλείας διαθεῖναι Διὸ πάσης μὲν ἀνθρωπίνης προστασίας ἑαυτοὺς ἀποστήσωμεν μεμνημένοι καὶ τοῦ προφήτου λέγοντος Ἐπικατάρατος ἄνθρωπος ὃς τὴν ἐλπίδα ἔχει ἐπ' ἄνθρωπον.
Ὁρᾷς ὅτι ὁ τοιοῦτος οὐ μόνον ἀνόητος ἀλλὰ καὶ ἐπικατάρατος ἅτε δὴ καταλιπὼν τὸν τῶν ἁπάντων Δεσπότην καὶ πρὸς τὸν ὁμόδουλον τρέχων τὸν οὐδὲ ἑαυτῷ ἀρκέσαι δυνάμενον Φεύγωμεν τοίνυν τὴν κατάραν ταύτην παρακαλῶ καὶ τὴν ἐλπίδα πᾶσαν ἐπὶ τὸν Θεὸν μεταστήσωμεν.
Αὕτη γὰρ βεβαία καὶ ἀκίνητος καὶ μεταβολὴν οὐκ ἐπιδεχομένη καθάπερ ἡ ἐπὶ τῶν ἀνθρώπων.
Ἢ γὰρ θάνατος ἐνταῦθα διέκοψε τὴν προστασίαν καὶ γυμνοὺς καὶ ἐρήμους γενέσθαι παρεσκεύασε τοὺς ἐπὶ τοῦτον καταφεύγοντας ἢ καὶ πρὸ τοῦ θανάτου μεταβολὴ πραγμάτων ἐπελθοῦσα ἅπαντα ἄκυρα ἀμφοῖν πεποίηκε.
Καὶ τούτων τῶν παραδειγμάτων πᾶς γέμει ὁ βίος.
Διὸ οὐδὲ συγγνώμης εἰσὶν ἄξιοι οἱ μετὰ τὴν τοσαύτην πεῖραν ἔτι ἀνθρωπίνῃ προστασίᾳ προστετηκότες καὶ πολλάκις ὑπ' αὐτῶν δοκούντων εἶναι προστατῶν τὰ μυρία δεινὰ ὑπομένοντες.
Τοσαύτη γὰρ τῆς κακίας ἡ ὑπερβολὴ ὡς καὶ τοὺς θεραπεύοντας τοῖς ἐναντίοις ἀμείβεσθαι.
Ἐπὶ δὲ τοῦ τῶν ὅλων Θεοῦ ἅπαν τοὐναντίον καὶ ἀγνωμονοῦντας ἡμᾶς ἑκάστοτε εὐεργετεῖ καὶ τὴν οἰκείαν ἀπονέμει προστασίαν οὐ πρὸς τὴν ἡμετέραν ὁρῶν ἀγνωμοσύνην ἀλλὰ τὴν οἰκείαν ἐν ἅπασι φιλανθρωπίαν μιμούμενος ἧς γένοιτο πάντας ἡμᾶς ἀπολαῦσαι χάριτι καὶ φιλανθρωπίᾳ τοῦ Κυρίου ἡμῶν Ἰησοῦ Χριστοῦ μεθ' οὗ τῷ Πατρὶ ἅμα τῷ ἁγίῳ Πνεύματι δόξα κράτος τιμὴ νῦν καὶ ἀεὶ καὶ εἰς τοὺς αἰῶνας τῶν αἰώνων.
Ἐγένετο δὲ ὡς ἔτεκε Ῥαχὴλ τὸν Ἰωσὴφ εἶπεν ὁ Ἰακὼβ τῷ Λάβαν Ἀπόστειλόν με ἵνα ἀπέλθω εἰς τὸν τόπον μου καὶ εἰς τὴν γῆν μου.
Τὰ λειπόμενα τῶν χθὲς εἰρημένων ἀναγκαῖον ἀποδοῦναι σήμερον τῇ ὑμετέρᾳ ἀγάπῃ ἵνα καὶ ἐκ τῶν νῦν λεγομένων καὶ τὴν τοῦ Θεοῦ κηδεμονίαν ἣν περὶ τὸν Ἰακὼβ ἐπεδείκνυτο καὶ τὸ τοῦ δικαίου φιλόθεον καταμαθόντες ζηλώσωμεν τοῦ ἀνδρὸς τὴν ἀρετήν.
Οὐδὲ γὰρ ἁπλῶς ἡμῖν τὰς ἱστορίας ταύτας ἀναγράπτους ἡ τοῦ Πνεύματος χάρις γενέσθαι παρεσκεύασεν ἀλλ' ἵνα πρὸς μίμησιν ἡμᾶς διεγείρῃ καὶ ζῆλον τῶν ἐναρέτων ἀνδρῶν.
Ὅταν γὰρ ἀκούσωμεν τοῦ μὲν τὴν ὑπομονὴν τοῦ δὲ τὴν σωφροσύνην ἑτέρου τὸ περὶ τὴν φιλοξενίαν ἕτοιμον καὶ ἑκάστου τὴν πολλὴν ἀρετὴν καὶ ὅπως τούτων ἕκαστος διέλαμψε καὶ περιφανέστερος γέγονεν εἰς ὅμοιον διεγειρόμεθα ζῆλον.
Φέρε οὖν καὶ τὰ λειπόμενα τῆς κατὰ τὸν δίκαιον τοῦτον ἱστορίας σήμερον ἐπελθόντες τέλος ἐπιθῶμεν τῷ λόγῳ.
Ἐγένετο δὲ φησὶν ὡς ἔτεκε Ῥαχὴλ τὸν Ἰωσὴφ εἶπεν Ἰακὼβ τῷ Λάβαν Ἀπόστειλόν με ἵνα ἀπέλθω εἰς τὸν τόπον μου καὶ εἰς τὴν γῆν μου.
Ἀπόδος μοι τὰς γυναῖκας καὶ τὰ παιδία μου περὶ ὧν δεδούλευκά σοι.
Ὅρα τοῦ δικαίου τὴν πολλὴν εὐγνωμοσύνην πῶς ὁρῶν ἐναργῆ τὴν παρὰ τοῦ Θεοῦ εὔνοιαν περὶ αὐτὸν οὐδὲν μέγα ἐφρόνησε κατὰ τοῦ Λάβαν ἀλλὰ μετὰ πολλῆς τῆς ἐπιεικείας φησίν Ἀπόστειλόν με ἵνα ἀπέλθω.
Ἀληθῶς οὐδὲν ἐπιεικείας ἰσχυρότερον καὶ οὐδὲν ταύτης δυνατώτερον.
Ὅρα γοῦν ἐπειδὴ προλαβὼν τῇ ἐπιεικείᾳ ἐχρήσατο ὅπως καὶ τὸν Λάβαν παρεσκεύασε μετὰ πολλῆς τῆς εὐγνωμοσύνης τὴν πρὸς αὐτὸν ἀπόκρισιν ποιήσασθαι.
Εἶπε γὰρ αὐτῷ φησὶ Λάβαν Εἰ εὗρον χάριν ἐναντίον σου οἰωνισάμην ἄν εὐλόγησε γάρ με ὁ Θεὸς ἐπὶ τῇ σῇ εἰσόδῳ.
Διάστειλον τὸν μισθόν σου πρός με καὶ δώσω.
Οὐκ ἀγνοῶ φησὶν ὅτι μετὰ τὴν σὴν παρουσίαν πλουσίως ἀπήλαυσα τῆς παρὰ τοῦ Θεοῦ εὐνοίας.
Ἐπεὶ οὖν αἰσθάνομαι τῆς εὐεργεσίας ἧς διὰ τὴν σὴν παρουσίαν ἔτυχον ὃν βούλει μισθὸν πρότεινον κἀγὼ ἑτοίμως παρέξω.
Σκόπει πόσον ἐστὶν ἐπιείκεια καὶ μὴ ἁπλῶς παραδράμωμεν τὸ εἰρημένον ἀλλ' ἐννόησον ὅτι οὐδὲ μνήμην ποιησαμένου τοῦ δικαίου οὐδὲ ἐπιζητήσαντος τὸν μισθὸν τῶν καμάτων ἀλλὰ τοῦτο μόνον εἰρηκότος ὅτι Ἀπόδος μοι τὰς γυναῖκας καὶ τὰ παιδία ὑπὲρ ὧν δεδούλευκά σοι ἵνα ἀπέλθω ἐκεῖνος αἰδεσθεὶς τοῦ δικαίου τὴν πολλὴν ἐπιείκειαν φησίν Εἰπὲ τίνα βούλει μισθὸν παρ' ἐμοῦ σοι δοθῆναι καὶ τοῦτον προθύμως δώσω.
Μὴ γὰρ οὐ σὺν αὐτῷ ἦσαν αἱ γυναῖκες καὶ τὰ παιδία Τίνος οὖν ἕνεκεν ἔλεγεν Ἀπόδος μοι τὰς γυναῖκας καὶ τὰ παιδία Τὴν προσήκουσαν αὐτῷ τιμὴν ἀπονέμων καὶ τὸν οἰκεῖον τρόπον διὰ πάντων ἐμφαίνων καὶ μετ' ἐλευθερίας τὴν ἀναχώρησιν ποιήσασθαι βουλόμενος.
Ὅρα γοῦν ἐκ τῶν ῥημάτων τούτων ὅπως ἐφειλκύσατο τὸν Λάβαν ὡς καὶ μισθὸν ἐπαγγείλασθαι προσθεῖναι καὶ τούτῳ αὐτῷ ἐπιτρέψαι τὴν αἵρεσιν.
Τί οὖν ὁ δίκαιος Ὅρα πάλιν τῆς αὐτοῦ ἐπιεικείας τὴν ὑπερβολὴν καὶ ὅπως οὐδὲ οὕτως ἐπαχθὴς γίνεται καὶ φορτικὸς τῷ Λάβαν.
Ἀλλὰ τί Πάλιν αὐτὸν μάρτυρα καλεῖ τῆς εὐγνωμοσύνης αὐτοῦ καὶ τῆς ἐν τῷ χρόνῳ παντὶ γενομένης παρ' αὐτῷ εὐνοίας περὶ τὴν δουλείαν.
Σὺ γινώσκεις φησὶν ἃ δεδούλευκά σοι καὶ ὅσα ἦν κτήνη σου μετ' ἐμοῦ.
Μικρὰ γὰρ ἦν ὅσα σοι ἐναντίον ἐμοῦ καὶ ηὐξήθη εἰς πλῆθος καὶ εὐλόγησέ σε Κύριος ἐπὶ τῷ ποδί μου νῦν οὖν πότε ποιήσω κἀγὼ ἐμαυτῷ οἶκον Σὲ μάρτυρα φησὶ καλῶ τῶν καμάτων τῶν ἐμῶν.
Οἶδας γὰρ πῶς μετ' εὐνοίας τὰ παρ' ἐμαυτοῦ ἅπαντα ἐπεδειξάμην καὶ ὅπως εὐαρίθμητα λαβὼν τὰ θρέμματά σου τῇ ἐπιμελείᾳ τῇ ἐμαυτοῦ καὶ τῇ ἀγρυπνίᾳ εἰς πλῆθος αὐτὰ ἐπιδοῦναι πεποίηκα.
Εἶτα ἐπιδεικνὺς ἑαυτοῦ τὸ φιλόθεον φησίν Εὐλόγησε γάρ σε Κύριος ἐπὶ τῷ ποδί μου νῦν οὖν πότε ποιήσω κἀγὼ ἐμαυτῷ οἶκον Οἶδας καὶ αὐτὸς ὅτι μετὰ τὴν ἐμὴν παρουσίαν ἡ ἄνωθεν χάρις ηὔξησέ σου τὴν περιουσίαν.
Νῦν οὖν ἐπειδὴ κἀγὼ τὰ παρ' ἐμαυτοῦ πάντα ἐπεδειξάμην μετὰ πάσης εὐνοίας τὴν ὑπηρεσίαν ἀποπληρώσας καὶ ἡ παρὰ τοῦ Θεοῦ ῥοπὴ δήλη γέγονε δίκαιον κἀμὲ ἐμαυτῷ ποιῆσαι οἶκον.
Τί δέ ἐστι Ποιῆσαι ἐμαυτῷ οἶκον Ἀντὶ τοῦ Ἐν ἐλευθερίᾳ λοιπὸν διάγειν καὶ οἰκίας φροντίδα ἰδίας ποιήσασθαι.
Ταῦτα ἀκούσας ὁ Λάβαν Εἶπεν αὐτῷ Τί σοι δώσω ἢ τί βούλει παρ' ἐμοῦ σοι δοθῆναι εἰπέ.
Ὁμολογῶ γὰρ κἀγὼ καὶ οὐκ ἀρνηθείην οἶδα γὰρ ὅσα μοι ὑπῆρξε παρὰ τοῦ Θεοῦ καὶ ὅτι εὐλόγησέ με ὁ Θεὸς ἐπὶ τῇ σῇ εἰσόδῳ.
Εἶπε δὲ φησὶν αὐτῷ Ἰακώβ Οὐ δώσεις μοι οὐδέν.
Ἐὰν δὲ ποιήσῃς μοι τὸ ῥῆμα τοῦτο πάλιν ποιμανῶ τὰ πρόβατά σου.
Οὐδὲν φησὶ βούλομαι παρὰ σοῦ μισθῶν ἕνεκα κομίσασθαι ἀλλὰ τοῦτο μόνον ὃ λέγω καταδέξασθαι καὶ Πάλιν ποιμανῶ τὰ πρόβατά σου.
Ὃ δὲ βούλομαι ἐστὶ τοῦτο.
Ὅρα τὸν δίκαιον ἐπειδὴ ἐπεποίθει τῇ περὶ αὐτὸν τοῦ Θεοῦ ῥοπῇ οἵαν πρότασιν τῷ Λάβαν προτίθησι Παρελθέτω φησὶ τὰ πρόβατά σου σήμερον καὶ διαχώρισον ἐκεῖθεν πᾶν πρόβατον φαιὸν ἐν τοῖς ἄρνασι καὶ πᾶν διάλευκον καὶ ῥαντὸν ἐν ταῖς αἰξὶν ἔσται μοι μισθός.
Καὶ ἐπακούσεταί μου ἡ δικαιοσύνη μου ἐν τῇ ἡμέρᾳ τῇ αὔριον ὅτι ἐστὶν ὁ μισθός μου ἐνώπιόν σου πᾶν ὃ ἂν μὴ ᾖ ῥαντὸν καὶ διάλευκον ἐν ταῖς αἰξὶ καὶ φαιὸν ἐν τοῖς ἄρνασι κεκλεμμένον ἔσται μοι.
Σκόπει τοῦ δικαίου τὴν σύνεσιν.
Ἐπειδὴ ᾔδει ὅσης ἀξιοῦται τῆς ἄνωθεν εὐνοίας καὶ ἐδόκει κατὰ τὴν τῆς φύσεως ἀκολουθίαν τοῦτο ἢ δυσχερὲς εἶναι ἢ καὶ πάντη ἀδύνατον  ταῦτα αἰτεῖται παρ' αὐτοῦ ὅθεν καὶ ταχέως ἐπέδραμεν ὁ Λάβαν τῇ αἰτήσει καί φησιν Ἔστω κατὰ τὸ ῥῆμά σου.
Καὶ διέστειλεν ἐν τῇ ἡμέρᾳ ἐκείνῃ τοὺς τράγους τοὺς ῥαντοὺς καὶ διαλεύκους καὶ πάσας τὰς αἶγας τὰς ῥαντὰς καὶ τὰς διαλεύκους καὶ πᾶν ὃ ἦν λευκὸν ἐπ' αὐτοῖς καὶ πᾶν ὃ ἦν φαιὸν ἐν τοῖς ἄρνασι καὶ ἔδωκε διὰ χειρὸς τῶν υἱῶν αὐτοῦ καὶ ἀπέστησεν ὁδὸν τριῶν ἡμερῶν ἀνὰ μέσον αὐτῶν καὶ ἀνὰ μέσον Ἰακώβ.
Χωρίσας φησὶ τὰ ποίμνια κατὰ τὴν τοῦ Ἰακὼβ πρότασιν ἔδωκε τοῖς υἱοῖς αὐτοῦ.
Ἰακὼβ δὲ ἐποίμανε τὰ πρόβατα Λάβαν τὰ ὑπολειφθέντα.
Ποῖα δὴ ταῦτα Τὰ μηδεμίαν ἔχοντα ἐν τῇ χροιᾷ διαφοράν.
Τοῦτο δὲ πᾶν ἐγένετο ἵνα καὶ ὁ δίκαιος διὰ τῶν πραγμάτων μάθῃ τοῦ Θεοῦ τὴν πολλὴν περὶ αὐτὸν κηδεμονίαν καὶ ὁ Λάβαν ἴδῃ ὅσης ἀπολαύει τῆς ἄνωθεν ῥοπῆς ὁ Ἰακώβ.
Ἔλαβε δὲ φησὶν ἑαυτῷ ὁ Ἰακὼβ ῥάβδον στυρακίνην χλωρὰν καὶ καρυΐνην καὶ πλατάνου καὶ ἐλέπισεν αὐτὰς ὁ Ἰακὼβ λεπίσματα λευκὰ περισύρας τὸ χλωρόν ἐφαίνετο δὲ ἐπὶ ταῖς ῥάβδοις τὸ λευκὸν ὃ ἐλέπισε ποικίλον.
Καὶ παρέθηκε τὰς ῥάβδους ἃς ἐλέπισεν ἐν τοῖς ληνοῖς τῶν ποτιστηρίων τοῦ ὕδατος ἵνα ὡς ἂν ἔλθωσι τὰ πρόβατα πιεῖν ἐνώπιον τῶν ῥάβδων ἐλθόντων αὐτῶν εἰς τὸ πιεῖν ἐγκισσήσωσι τὰ πρόβατα εἰς τὰς ῥάβδους.
Καὶ ἐνεκίσσων τὰ πρόβατα εἰς τὰς ῥάβδους καὶ ἔτικτον τὰ πρόβατα διάλευκα καὶ ποικίλα καὶ σποδοειδῆ ῥαντά.
Ταῦτα ὁ δίκαιος οὐκ οἴκοθεν ὁρμώμενος ἀλλὰ τῆς ἄνωθεν χάριτος ἐνηχούσης αὐτοῦ τῇ διανοίᾳ.
Οὐδὲ γὰρ ἦν κατὰ φύσεως ἀκολουθίαν τὸ γινόμενον ἀλλὰ πολὺ τὸ παράδοξον καὶ ὑπερβαῖνον τὴν φυσικὴν ἀκολουθίαν ἦν.
Καὶ τοὺς ἀμνοὺς διέστειλε καὶ ἔστησεν ἐναντίον τῶν προβάτων κριὸν διάλευκον καὶ πᾶν ποικίλον ἐν τοῖς ἀμνοῖς καὶ διεχώρισεν ἑαυτῷ ποίμνιον καθ' ἑαυτὸν καὶ οὐκ ἔμιξεν αὐτὰ εἰς τὰ πρόβατα Λάβαν.
Ἐπειδὴ λοιπὸν τοσαῦτα ἦν τὰ τικτόμενα ἅπαντα ὅσα προσέθηκε διεχώρισεν αὐτὰ φησὶ καὶ ἐποίησεν ἑαυτῷ ποίμνιον κατὰ μόνας.
Ἐγένετο δὲ ἐν τῷ καιρῷ ἐν ᾧ ἐνεκίσσων τὰ πρόβατα ἐν γαστρὶ λαμβάνοντα ἔθηκεν Ἰακὼβ τὰς ῥάβδους ἐναντίον τῶν προβάτων τοῦ ἐγκισσῆσαι αὐτὰ κατὰ τὰς ῥάβδους.
Ἡνίκα δ' ἂν ἔτικτε τὰ πρόβατα οὐκ ἐτίθη.
Ἐγένετο δὲ τὰ ἄσημα τοῦ Λάβαν τὰ δὲ ἐπίσημα τοῦ Ἰακώβ καὶ ἐπλούτησεν ὁ ἄνθρωπος σφόδρα σφοδρῶς.
Τί βούλεται ὁ διπλασιασμός Τὴν πολλὴν περιουσίαν ἐστὶν ἐμφαίνων καὶ ὅτι οὐχ ἁπλῶς σφόδρα ἐπλούτησεν ἀλλὰ πολὺ σφόδρα.
Ἐγένετο γὰρ αὐτῷ φησὶ κτήνη πολλὰ καὶ βόες καὶ παῖδες καὶ παιδίσκαι.
Ἀλλ' ὅρα μοι πάλιν τὸν φθόνον τὸν ἐντεῦθεν τικτόμενον τῷ δικαίῳ.
Ἤκουσε γὰρ τὰ ῥήματα τῶν υἱῶν Λάβαν λεγόντων Εἴληφεν Ἰακὼβ πάντα τὰ τοῦ πατρὸς ἡμῶν καὶ ἐκ τῶν τοῦ πατρὸς ἡμῶν πεποίηκε πᾶσαν τὴν δόξαν ταύτην.
Ὅρα πῶς ἡ βασκανία εἰς ἀγνωμοσύνην αὐτοὺς ἐνήγαγε καὶ οὐκ αὐτοὺς μόνον ἀλλὰ καὶ αὐτὸν τὸν Λάβαν.
Εἶδε γὰρ φησὶν Ἰακὼβ τὸ πρόσωπον Λάβαν καὶ ἰδοὺ οὐκ ἦν πρὸς αὐτὸν ὡς χθὲς καὶ τρίτην ἡμέραν.
Τὰ γὰρ ῥήματα τῶν παίδων διεσάλευσεν αὐτοῦ τὴν διάνοιαν καὶ ἐπιλαθέσθαι πεποίηκεν ὧν πρώην διαλεγόμενος τῷ Ἰακὼβ ἐφθέγξατο εἰπὼν Εὐλόγησέ με ὁ Θεὸς ἐπὶ τῇ σῇ εἰσόδῳ καὶ ὁ εὐχαριστήσας τῷ Δεσπότῃ ὅτι διὰ τὴν τοῦ δικαίου παρουσίαν αὐξηθῆναι αὐτοῦ τὴν περιουσίαν πεποίηκε νῦν παρατραπεὶς τὴν διάνοιαν ὑπὸ τῶν παίδων καὶ εἰς βασκανίαν ἐξαφθεὶς ἴσως ἐπειδὴ ἑώρα ἐν πολλῇ περιουσίᾳ τὸν δίκαιον τυγχάνοντα οὐχ ὁμοίως αὐτῷ προσφέρεσθαι ἐβούλετο.
Εἶδε γὰρ φησὶν Ἰακὼβ τὸ πρόσωπον Λάβαν καὶ ἰδοὺ οὐκ ἦν πρὸς αὐτὸν ὡς χθὲς καὶ τρίτην ἡμέραν.
Εἶδες τοῦ μὲν δικαίου τὴν πολλὴν ἐπιείκειαν ἐκείνων δὲ τὴν ἀγνωμοσύνην καὶ ὅπως οὐ φέροντες κατέχειν τὴν βασκανίαν καὶ τοῦ πατρὸς τὴν γνώμην διεσάλευσαν Ὅρα λοιπὸν τοῦ Θεοῦ τὴν ἄφατον κηδεμονίαν καὶ ὅσῃ συγκαταβάσει κέχρηται ἐπειδὰν ἴδῃ τὰ παρ' ἑαυτῶν εἰσφέροντας ἡμᾶς.
Ὁρῶν γὰρ τὸν δίκαιον ὑπ' αὐτῶν βασκαινόμενον φησὶ πρὸς τὸν Ἰακώβ Ἀποστρέφου εἰς τὴν γῆν τοῦ πατρός σου καὶ εἰς τὴν γενεάν σου καὶ ἔσομαι μετὰ σοῦ.
Ἀρκέσθητι φησὶ τῇ ἐπὶ τῆς ξένης διαγωγῇ.
Ἅπερ ὑπεσχόμην σοι πρώην λέγων Ἀποστρέψω σε εἰς τὴν γῆν σου ταῦτα νῦν εἰς ἔργον ἀγαγεῖν βούλομαι.
Ἐπάνιθι τοίνυν μηδὲν δεδοικώς Ἐγὼ γὰρ ἔσομαι μετὰ σοῦ.
Ἵνα γὰρ μὴ ὀκνηρότερος γένηται ὁ δίκαιος περὶ τὴν ἀποδημίαν ἀλλὰ μετὰ τοῦ θαῤῥεῖν ἅψηται τῆς ἐπανόδου διὰ τοῦτό φησιν Ἐγὼ ἔσομαι μετὰ σοῦ ὁ μέχρι τοῦ παρόντος τὰ κατὰ σὲ οἰκονομήσας καὶ αὐξηθῆναί σου τὸ σπέρμα ποιήσας ἐγὼ καὶ εἰς τὸ ἑξῆς Ἔσομαι μετὰ σοῦ.
Ταῦτα ἀκούσας ὁ δίκαιος παρὰ τοῦ Θεοῦ οὐκ ἠμέλλησε ἀλλ' ἤδη πρὸς τοῦτο παρεσκευάζετο.
Ἀποστείλας γὰρ φησὶν ἐκάλεσε Ῥαχὴλ καὶ Λείαν εἰς τὸ πεδίον οὗ τὰ ποίμνια ἐποίμαινεν καὶ εἶπεν αὐταῖς.
Προθεῖναι βούλεται ταῖς γυναιξὶ τὴν περὶ τῆς ἀποδημίας διάσκεψιν καὶ γνωρίσαι τό τε τοῦ Θεοῦ πρόσταγμα τήν τε τοῦ πατρὸς περὶ αὐτὸν βασκανίαν.
Εἶπε γὰρ φησὶν αὐταῖς Ὁρῶ ἐγὼ τὸ πρόσωπον τοῦ πατρὸς ὑμῶν ὅτι οὐκ ἔστι πρός με ὡς χθὲς καὶ τρίτην ἡμέραν.
Ὁ δὲ Θεὸς τοῦ πατρός μου ἦν μετ' ἐμοῦ.
Αὐταὶ δὲ οἴδατε ὅτι ἐν πάσῃ τῇ ἰσχύϊ μου δεδούλευκα τῷ πατρὶ ὑμῶν.
Ὁ δὲ πατὴρ ὑμῶν παρεκρούσατό με καὶ ἤλλαξε τὸν μισθόν μου τῶν δέκα ἀμνῶν καὶ οὐκ ἔδωκεν αὐτῷ ὁ Θεὸς κακοποιῆσαί με.
Ἐὰν γὰρ οὕτως εἴπῃ Τὰ ποικίλα ἔσται σοι μισθός καὶ τέξεται πάντα τὰ πρόβατα ποικίλα.
Ἐὰν δὲ εἴπῃ Τὰ λευκὰ ἔσται σοι μισθός καὶ τέξεται πάντα τὰ πρόβατα λευκά καὶ ἀφείλετο ὁ Θεὸς πάντα τὰ κτήνη τοῦ πατρὸς ὑμῶν καὶ ἔδωκέ μοι αὐτά.
Ὅρα πῶς ἀμφότερα αὐτὰς διδάσκει καὶ τοῦ πατρὸς τὴν ἀγνωμοσύνην τὴν περὶ αὐτὸν καὶ τὴν οἰκείαν εὔνοιαν ἣν περὶ τὴν δουλείαν ἐπεδείξατο.
Οἴδατε γὰρ φησὶν ὅτι ἐν πάσῃ τῇ ἰσχύϊ μου δεδούλευκα τῷ πατρὶ ὑμῶν.
Καὶ τὴν παρὰ τοῦ Θεοῦ περὶ αὐτὸν ἐναργῆ κηδεμονίαν κατάδηλον ποιεῖ δεικνὺς ὅτι ἡ ἄνωθεν συμμαχία ἦν ἡ τὸ πᾶν ἐργαζομένη καὶ τὴν περιουσίαν τοῦ Λάβαν εἰς αὐτὸν μεθιστῶσα.
Ἀφείλετο γὰρ φησὶν ὁ Θεὸς τὰ κτήνη τοῦ πατρὸς ὑμῶν καὶ ἔδωκέ μοι αὐτά.
Ἐγένετο δὲ ἡνίκα ἐνεκίσσων τὰ πρόβατα καὶ εἶδον τοῖς ὀφθαλμοῖς μου ἐν τῷ ὕπνῳ καὶ ἰδοὺ οἱ τράγοι καὶ οἱ κριοὶ ἀναβαίνοντες ἦσαν ἐπὶ τὰ πρόβατα καὶ τὰς αἶγας διάλευκοι καὶ ποικίλοι καὶ σποδοειδεῖς ῥαντοί.
Καὶ εἶπέ μοι ὁ ἄγγελος τοῦ Θεοῦ καθ' ὕπνον Ἰακώβ.
Ἐγὼ δὲ εἶπον Τί ἐστι Καὶ εἶπεν Ἀνάβλεψον τοῖς ὀφθαλμοῖς σου καὶ ἴδε τοὺς τράγους καὶ τοὺς κριοὺς ἀναβαίνοντας ἐπὶ τὰ πρόβατα καὶ τὰς αἶγας διαλεύκους ποικίλους καὶ σποδοειδεῖς ῥαντούς.
Ἑώρακα γὰρ ὅσα σοι Λάβαν ποιεῖ.
Ὁρᾷς ὅτι ἡ ἄνωθεν ἐνέργεια ἦν ἡ τὸ πᾶν ἐργαζομένη καὶ τὸν δίκαιον τῶν καμάτων ἀμειβομένη Ἐπειδὴ γὰρ ἐκεῖνος ἀγνώμων περὶ αὐτὸν ἐγίνετο ὁ φιλότιμος Δεσπότης μετὰ δαψιλείας ἀμείβεται τὸν δίκαιον Ἑώρακα γὰρ φησὶν ὅσα σοι Λάβαν ποιεῖ.
Ἐντεῦθεν μανθάνομεν ὅτι ἐπειδὰν ἀδικούμενοι παρ' οὑτινοσοῦν ἐπιεικῶς καὶ πράως ἐνέγκωμεν μείζονος καὶ δαψιλεστέρας ἀπολαύομεν τῆς ἄνωθεν συμμαχίας.
Μὴ τοίνυν ἀντιτείνωμεν πρὸς τοὺς ἐπηρεάζειν βουλομένους ἀλλὰ φέρωμεν γενναίως εἰδότες ὡς ὁ τῶν ἁπάντων Δεσπότης οὐ περιόψεται ἡμᾶς μόνον ἐὰν ἡμεῖς τὴν οἰκείαν εὐγνωμοσύνην ἐπιδειξώμεθα.
Ἐμοὶ γὰρ φησὶν ἐκδίκησις ἐγὼ ἀνταποδώσω λέγει Κύριος.
Διὰ τοῦτο καὶ ὁ Ἰακὼβ ἔλεγεν Οὐκ ἔδωκεν αὐτῷ ὁ Θεὸς κακοποιῆσαί με.
Ἐπειδὴ γὰρ αὐτὸς ἀποστερῆσαι φησὶ μὲ ἐβουλήθη τῶν ὑπὲρ τῶν καμάτων μισθῶν ὁ Δεσπότης μετὰ τοσαύτης περιουσίας τὴν εἰς ἡμᾶς κηδεμονίαν ἐπεδείξατο ὡς πᾶσαν αὐτοῦ τὴν οὐσίαν μεταστῆσαι εἰς ἡμᾶς.
Καὶ εἰδὼς ὡς ἐγὼ μὲν μετ' εὐνοίας τὴν δουλείαν ἐποιησάμην ἐκεῖνος δὲ οὐ προσηκόντως μοι προσηνέχθη τοσαύτην ἐποιήσατο ἡμῶν τὴν πρόνοιαν.
Καὶ ὅτι οὐχ ἁπλῶς ταῦτα λέγω οὐδὲ εἰκῆ καὶ μάτην κατηγορεῖν αὐτοῦ βουλόμενος καὶ τὸν Θεὸν ἔχω μάρτυρα τοῖς παρὰ τοῦ πατρὸς ὑμῶν εἰς ἐμὲ γενομένοις.
Ἑώρακα γὰρ φησὶν ὅσα σοι Λάβαν ποιεῖ ὅτι οὐ τοῦ μισθοῦ σε μόνον ἀπεστέρησεν ἀλλ' ὅτι καὶ οὐχ ὁμοίως νῦν πρὸς σὲ διάκειται ὡς καὶ πρότερον ἀλλὰ διέφθαρται τὴν γνώμην.
Ἐγώ εἰμι ὁ Θεός σου ὁ ὀφθείς σοι ἐν τόπῳ Θεοῦ οὗ ἤλειψάς μοι ἐκεῖ στήλην.
Εἰς ὑπόμνησιν αὐτὸν ἀγαγεῖν βούλεται ὧν αὐτῷ τότε ὑπέσχετο εἰπὼν Εἰς πλῆθός σε αὐξηθῆναι ποιήσω καὶ ὅτι Διαφυλάξω σε εἰς τὴν γῆν σου.
Ἐγὼ οὖν ὁ τότε ὀφθείς σοι καὶ τὰς ὑποσχέσεις πρὸς σὲ ποιησάμενος ἐγὼ καὶ νῦν ἐπειδὴ καιρὸς ἥκει τὰ τότε παρ' ἐμοῦ σοι ἐπαγγελθέντα εἰς ἔργον ἄγω καὶ ἐπανελθεῖν σε κελεύω ἄνευ ἀγωνίας.
Μετὰ σοῦ γὰρ ἔσομαι.
Ἐγώ εἰμι ὁ Θεὸς ὁ ὀφθείς σοι ἐν τῷ τόπῳ οὗ ἤλειψάς μοι στήλην καὶ ηὔξω μοι εὐχήν.
Ὑπομιμνήσκει αὐτὸν τῆς εὐχῆς καὶ τῆς ἐπαγγελίας ἧς ἐποιήσατο.
Τίς δὲ ἦν ἡ εὐχή Ὅτι Ὧν ἄν μοι δῷς ἀποδεκατώσω αὐτά σοι.
Ἐπειδὴ γὰρ τότε μηδὲν ὅλως ἐπιφερόμενος ἀλλὰ καθάπερ φυγὰς τὴν ὁδοιπορίαν ποιούμενος ταῦτα ηὔξατο διὰ τοῦτό φησιν Ἡνίκα σοι ὤφθην ηὔξω εὐχὴν λέγων Ὧν ἄν μοι δῷς δεκάτην ἀποδεκατώσω σοι διὰ τῆς εὐχῆς καὶ τῆς ἐπαγγελίας τὴν δύναμιν τὴν ἐμὴν προμηνύων καὶ τοῖς τῆς πίστεως ὀφθαλμοῖς προορῶν τὴν μέλλουσαν εὐπορίαν ἔσεσθαί σοι νῦν οὖν ὅτε εἰς ἔργον τὰ παρ' ἐμοῦ λεχθέντα δεῖ ἐλθεῖν καὶ καιρὸς ἥκει καλῶν τὴν εὐχὴν τὴν σὴν πληρωθῆναι.
Ἐπάνιθι νῦν οὖν φησὶν ἀνάστηθι καὶ ἔξελθε ἐκ τῆς γῆς ταύτης καὶ ἄπελθε εἰς τὴν γῆν τῆς γενέσεώς σου καὶ ἔσομαι μετὰ σοῦ.
Ἐγώ σοι πανταχοῦ συνέσομαι καὶ ἐγώ σοι τὴν ὁδοιπορίαν εὐμαρῆ καταστήσω καὶ οὐδεμίαν παρ' οὐδενὸς ὑποστήσῃ βλάβην τῆς ἐμῆς δεξιᾶς ἀντὶ σκέπης πανταχοῦ γινομένης σοι.
Ταῦτα ἀκούσασαι αἱ περὶ τὴν Ῥαχὴλ εἶπαν αὐτῷ Μή ἐστιν ἡμῖν μερὶς ἢ κληρονομία ἐν τῷ οἴκῳ τοῦ πατρὸς ἡμῶν Οὐχ ὡς ἀλλότριαι λελογίσμεθα αὐτῷ Πέπρακε γὰρ ἡμᾶς καὶ κατέφαγε καταβρώσει τὸ ἀργύριον ἡμῶν.
Καὶ πάντα τὸν πλοῦτον καὶ τὴν δόξαν ἣν ἀφείλετο ὁ Θεὸς τοῦ πατρὸς ἡμῶν σοὶ ἔδωκε.
Νῦν ὅσα εἴρηκέ σοι ὁ Θεός σου ποίει.
Ὅρα καὶ ταύτας ἑπομένας τῇ τοῦ Θεοῦ γνώμῃ καὶ λογισμὸν ἀναντίῤῥητον εἰσαγούσας.
Μὴ γὰρ φησὶν ἔτι τι κοινὸν ἡμῖν πρὸς τὸν πατέρα ἡμῶν Ἅπαξ γὰρ ἀπέδοτο ἡμᾶς.
Τὸν μέντοι πλοῦτον καὶ τὴν δόξαν ἣν ἀφείλετο ὁ Θεὸς τοῦ πατρὸς ἡμῶν καὶ ἔδωκέ σοι ἡμεῖς ἕξομεν καὶ τὰ τέκνα ἡμῶν.
Μὴ μέλλε οὖν μηδὲ διαναβάλλου ἀλλὰ ποίει τὰ παρὰ τοῦ Θεοῦ σοι ἐπιταχθέντα.
Νῦν οὖν ὅσα εἴρηκέ σοι ὁ Θεός σου ποίει.
Ταῦτα ἀκούσας ὁ Ἰακὼβ ἀναστὰς ἔλαβε τὰς γυναῖκας αὐτοῦ καὶ τὰ παιδία καὶ ἀνεβίβασεν αὐτὰς ἐπὶ καμήλους καὶ ἀπήγαγε πάντα τὰ ὑπάρχοντα αὐτοῦ καὶ τὴν ἀποσκευὴν ἢν περιεποιήσατο ἐν τῇ Μεσοποταμίᾳ καὶ πάντα τὰ αὐτοῦ ἀπελθεῖν πρὸς Ἰσαὰκ τὸν πατέρα αὐτοῦ.
Σκόπει μοι τοῦ δικαίου τῆς ψυχῆς τὴν ἀνδρείαν καὶ ὅπως πάντα φόβον καὶ ἀγωνίαν παρωσάμενος ἐπείθετο τῷ τοῦ Δεσπότου ἐπιτάγματι.
Ἐπειδὴ γὰρ εἶδε τοῦ Λάβαν οὐχ ὑγιῆ τὴν γνώμην οὐκ ἔτι καθάπερ πρότερον πυθέσθαι αὐτὸν κατεδέξατο ἀλλὰ τὸ προσταχθὲν παρὰ τοῦ Δεσπότου ἐπλήρου καὶ λαβὼν τὰς γυναῖκας καὶ τὰ παιδία ἥπτετο τῆς ὁδοῦ.
Λάβαν δὲ φησὶν ᾤχετο κεῖραι τὰ πρόβατα αὐτοῦ.
Ἔκλεψε δὲ Ῥαχὴλ τὰ εἴδωλα τοῦ πατρὸς αὐτῆς.
Οὐχ ἁπλῶς οὐδὲ τοῦτο πρόσκειται ἀλλ' ἵνα γνῶμεν πῶς ἔτι τῆς πατρικῆς εἴχοντο συνηθείας καὶ πολλὴν τὴν περὶ τὰ εἴδωλα θεραπείαν ἐπεδείκνυντο.
Ἐννόησον γὰρ ὅσην αὕτη σπουδὴν ἐποιήσατο ὡς μηδὲν ἕτερον ὑφελέσθαι τῶν τοῦ πατρὸς ἀλλὰ τὰ εἴδωλα μόνα καὶ τοῦτο ἐποίει καὶ τὸν ἄνδρα λανθάνουσα οὐδὲ γὰρ ἂν ἐκεῖνος συνεχώρησε ταῦτα γενέσθαι.
Ἔκρυψε δὲ φησὶν Ἰακὼβ Λάβαν τὸν Σύρον τοῦ μὴ ἀναγγεῖλαι αὐτῷ ὅτι ἀποδιδράσκει.
Καὶ ἀπέδρα αὐτὸς καὶ πάντα τὰ αὐτοῦ καὶ διέβη τὸν ποταμὸν καὶ ὥρμησεν εἰς τὸ ὄρος Γαλαάδ.
Θέα μοι τὴν πολλὴν τοῦ Θεοῦ καὶ ἐνταῦθα πρόνοιαν ὅπως μέχρις ὅτε πόῤῥωθεν γέγονεν ὁ δίκαιος οὐ συνεχώρησε τῷ Λάβαν εἰς γνῶσιν ἐλθεῖν τὴν ἀναχώρησιν τοῦ Ἰακώβ.
Τριῶν γὰρ ἡμερῶν φησὶ παρελθουσῶν τῷ Λάβαν ἐγνώσθη.
Καὶ παραλαβὼν πάντας τοὺς ἀδελφοὺς αὐτοῦ μεθ' ἑαυτοῦ ἐδίωξεν ὀπίσω αὐτοῦ ὁδὸν ἡμερῶν ἑπτά καὶ κατέλαβεν αὐτὸν ἐν τῷ ὄρει Γαλαάδ.
Σκόπει πάλιν τὴν ἄφατον τοῦ Θεοῦ κηδεμονίαν.
Ὁ γὰρ εἰπὼν Ἀπόστρεφε εἰς τὴν γῆν σου καὶ ἔσομαι μετὰ σοῦ οὗτος καὶ νῦν τὴν οἰκείαν ἐπιδείκνυται πρόνοιαν.
Ἐπειδὴ γὰρ εἶδε τὸν Λάβαν μετὰ πολλῆς ἀγανακτήσεως καταδιώκοντα τὸν δίκαιον καὶ δίκην ὡς εἰπεῖν εἰσπράξασθαι βουλόμενον τῆς ἀναχωρήσεως ἐπιφαίνεται τῷ Λάβαν καθ' ὕπνον τὴν νύκτα.
Ἦλθε δὲ φησὶν ὁ Θεὸς πρὸς Λάβαν τὸν Σύρον τὴν νύκτα καὶ εἶπεν αὐτῷ.
Ὅρα Θεοῦ συγκατάβασιν καὶ ὅπως διὰ τὴν περὶ τὸν δίκαιον κηδεμονίαν καὶ τῷ Λάβαν διαλέγεται ἵνα κατασείσας αὐτοῦ τὴν διάνοιαν ἀποστήσῃ τῆς κατὰ τοῦ Ἰακὼβ ὁρμῆς.
Φύλαξαι σεαυτὸν μήποτε λαλήσῃς μετὰ τοῦ Ἰακὼβ πονηρά.
Πολλὴ τοῦ Δεσπότου ἡ ἀγαθότης.
Ἐπειδὴ ἑώρα αὐτὸν πρὸς μάχην ἐπειγόμενον καὶ κατεξαναστῆναι τοῦ δικαίου βουλόμενον μονονουχὶ διὰ ῥήματος καθέλκει αὐτοῦ τὸν λογισμὸν καί φησι Φύλαξαι σεαυτὸν μήποτε λαλήσῃς μετὰ Ἰακὼβ πονηρόν.
Μηδὲ μέχρι ῥημάτων φησὶν ἐπιχειρήσῃς λυπῆσαι τὸν Ἰακὼβ ἀλλὰ φύλαξαι σεαυτὸν ἐπίσχες σου τὴν κακὴν ταύτην ὁρμὴν κατάστειλαι τὸν θυμὸν ἀναχαίτισόν σου θυμουμένην τὴν διάνοιαν καὶ μηδὲ μέχρι ῥήματος λυπῆσαι αὐτὸν ἀνάσχῃ.
Καὶ σκόπει μοι Θεοῦ φιλανθρωπίαν.
Οὐ προσέταξε τῷ Λάβαν εἰς τὰ οἰκεῖα ὑποστρέψαι ἀλλὰ μόνον παρεκελεύσατο μηδὲν φορτικὸν μηδὲ ἐπαχθὲς διαλεχθῆναι τῷ δικαίῳ.
Τίνος ἕνεκεν καὶ διὰ τί Ἵνα μάθῃ καὶ διὰ τῶν ἔργων αὐτῶν ὁ δίκαιος καὶ διὰ τῶν πραγμάτων ὅσης ἀξιοῦται παρὰ τοῦ Θεοῦ τῆς κηδεμονίας.
Εἰ γὰρ ὑπέστρεψεν ὁ Λάβαν πόθεν ἂν τοῦτο ἔγνω ὁ Ἰακὼβ ἢ αἱ τούτου γυναῖκες Καὶ διὰ τοῦτο συγχωρεῖ αὐτὸν ἀπελθεῖν καὶ διὰ τῆς οἰκείας γλώττης ὁμολογῆσαι τὰ παρὰ τοῦ Θεοῦ πρὸς αὐτὸν ῥηθέντα ἵνα καὶ ὁ δίκαιος πλείονα τὴν προθυμίαν κτήσηται περὶ τὴν ἀποδημίαν καὶ θάρσος προσλάβῃ καὶ αἱ τούτου γυναῖκες μαθοῦσαι ὅσης ἀξιοῦται ὁ Ἰακὼβ παρὰ τοῦ τῶν ὅλων Θεοῦ τῆς κηδεμονίας ἀποσείσωνται τὴν πατρικὴν πλάνην καὶ ζηλώσωσι τὸν δίκαιον καὶ θεογνωσίας ἐντεῦθεν ἀρκοῦσαν διδασκαλίαν δέξωνται.
Οὐδὲ γὰρ οὕτως ἦν τὰ παρὰ τοῦ Ἰακὼβ ἀξιόπιστα ὡς τὰ παρὰ τοῦ Λάβαν λεγόμενα τοῦ ἔτι περὶ τὰ εἴδωλα ἐπτοημένου.
Αἱ γὰρ παρὰ τῶν ἀπίστων μαρτυρίαι καὶ τῶν ἐχθρῶν τῆς εὐσεβείας ἀεὶ πολὺ τὸ ἀξιόπιστον ἔχουσι.
Καὶ τοῦτο γὰρ τῆς εὐμηχάνου τοῦ Θεοῦ σοφίας ὅταν καὶ τοὺς ἐχθροὺς τῆς ἀληθείας αὐτοὺς μάρτυρας ποιῇ γενέσθαι τῆς ἀληθείας καὶ διὰ τῆς οἰκείας γλώττης τὰ αὐτὰ συναγωνίζωνται.
Κατέλαβε δὲ Λάβαν τὸν Ἰακώβ.
Ἰακὼβ δὲ ἔπηξε τὴν σκηνὴν αὐτοῦ ἐν τῷ ὄρει Λάβαν δὲ ἔστησε τοὺς ἀδελφοὺς αὐτοῦ ἐν τῷ ὄρει Γαλαάδ.
Καὶ εἶπε Λάβαν τῷ Ἰακώβ Τί τοῦτο ἐποίησας Ὅρα πῶς τὸ παρὰ τοῦ Θεοῦ πρόσταγμα τὴν πολλὴν αὐτοῦ φλεγμονὴν κατέστειλε καὶ τὸν θυμὸν ἐχαλίνωσε.
Διὰ τοῦτο μετὰ πολλῆς ἡμερότητος τοὺς πρὸς αὐτὸν ποιεῖται λόγους μονονουχὶ ἀπολογούμενος καὶ πατρικὴν φιλοστοργίαν περὶ αὐτὸν ἐπιδεικνύμενος.
Ὅταν γὰρ τῆς ἄνωθεν ἀπολαύωμεν προνοίας οὐ μόνον τῶν ἀνθρώπων τῶν πονηρῶν διαφυγεῖν δυνάμεθα τὰς ἐπιβουλὰς ἀλλὰ καὶ θηρίοις ἀνημέροις ἐὰν περιπέσωμεν οὐδὲν ὑποστησόμεθα δεινόν.
Ὁ γὰρ τῶν ἁπάντων Δεσπότης τῆς οἰκείας δυνάμεως τὴν περιουσίαν ἐπιδεικνύμενος καὶ τῶν θηρίων μεταβάλλει τὴν φύσιν καὶ εἰς προβάτων ἡμερότητα αὐτὰ μεθίστησιν οὐχὶ τῆς θηριωδίας αὐτὰ μεθιστὰς ἀλλ' ἐν αὐτῇ τῇ φύσει καταλιμπάνων τὰ τῶν προβάτων ἐπιδείκνυσθαι παρασκευάζει.
Καὶ οὐκ ἐπὶ τῶν θηρίων μόνον τοῦτο ἴδοι τις ἂν ἀλλὰ καὶ ἐπ' αὐτῶν τῶν στοιχείων.
Ὅταν γὰρ αὐτὸς βούληται καὶ τὰ στοιχεῖα αὐτὰ τῆς οἰκείας ἐνεργείας ἐπιλανθάνεται καὶ οὐδὲ πῦρ τὰ πυρὸς ἐπιδείκνυται.
Καὶ τοῦτό τις καταμάθοι ἐπί τε τῶν τριῶν παίδων ἐπί τε τοῦ Δανιήλ.
Ὁ μὲν ὑπὸ λεόντων περιστατούμενος ὡς ὑπὸ προβάτων κυκλούμενος οὐδὲν ἔπασχεν ἀηδὲς τῆς ἄνωθεν ῥοπῆς τὴν ἐκείνων ἀγριότητα ἀναχαιτιζούσης.
Ὅτι γὰρ θῆρες ὄντες ἔμενον τὰ τῆς θηριωδίας μὴ ἐπιδεικνύμενοι δι' αὐτῶν τῶν πραγμάτων ἔγνωσαν τῶν ἀλόγων θηρίων οἱ ἀγριώτεροι.
Καὶ τοῦτο δὲ ἐγίνετο πρὸς μείζονα κατηγορίαν ἐκείνων ὅτι οἱ λόγῳ τετιμημένοι τὰ ἄλογα θηρία ὑπερηκόντισαν τῇ ὠμότητι.
Καὶ ἐμάνθανον διὰ τῶν πραγμάτων ὅπως διὰ τὴν τοῦ Δεσπότου πρόνοιαν τὸν μὲν δίκαιον καὶ τὰ θηρία ᾐδέσθη καὶ οὐκ ἐτόλμησαν ἐφάψασθαι τοῦ σώματος αὐτοὶ δὲ τὰ τῶν θηρίων αὐτῷ χεῖρον διέθηκαν.
Καὶ ἵνα μὴ νομίσωσι φαντασίαν τινὰ γεγενῆσθαι διὰ τῶν μετὰ ταῦτα βληθέντων εἰς τὸν λάκκον ἐπεγίνωσκον ὅτι ἐπὶ μὲν τοῦ δικαίου τῶν προβάτων ἐμιμοῦντο τὴν ἡμερότητα καὶ τῆς φύσεως ἐπελανθάνοντο ἐπὶ δὲ τῶν μετὰ ταῦτα βληθέντων τὰ τῆς θηριωδίας ἐπεδείκνυντο.
Οὕτω καὶ ἐπὶ τῆς καμίνου τοῦ πυρὸς γέγονε.
Τοὺς μὲν ἔνδον ὄντας καὶ ἐν μέσῳ τῷ πυρὶ τυγχάνοντας ᾐδεῖτο τὸ στοιχεῖον καὶ οὐκ ἐνήργει τὰ τοῦ πυρός ἀλλὰ καθάπερ πεδηθείσης τῆς ἐνεργείας οὕτως ἀβλαβῆ τῶν παίδων τούτων διεφύλαττε τὰ σώματα καὶ οὐδὲ αὐτῶν τῶν τριχῶν ἐφάψασθαι ἐτόλμησε καθάπερ ὑπὸ προστάγματός τινος τὸ στοιχεῖον τὴν οἰκείαν ἐνέργειαν ἐπιδείξασθαι κωλυόμενον τοὺς δὲ ἔξω τῆς καμίνου διάγοντας κατηνάλωσε δι' ἀμφοτέρων πολλὴν τῆς τοῦ Θεοῦ δυνάμεως τὴν περιουσίαν ἐμφαῖνον καὶ δι' ὧν τοὺς ἔσω τυγχάνοντας ἀβλαβεῖς διεφύλαττε καὶ δι' ὧν τούτους διέφθειρεν.
Οὕτως ὅταν τῆς ἄνωθεν ἀπολαύωμεν ῥοπῆς οὐ μόνον τῶν πρὸς ἡμᾶς πολεμίως ἐχόντων διαφεύγομεν τὰς ἐπιβουλὰς ἀλλὰ κἂν αὐτοῖς τοῖς θηρίοις περιπέσωμεν οὐδὲν πεισόμεθα δεινόν.
Ἡ γὰρ τοῦ Θεοῦ χεὶρ ἡ πάντων δυνατωτέρα αὕτη πολλὴν ἡμῖν πανταχόθεν περιτίθησι τὴν ἀσφάλειαν καὶ ἀχειρώτους ἐργάζεται ὅπερ καὶ ἐπὶ τοῦ δικαίου τούτου γέγονεν.
Ὁ γὰρ μετὰ τοσαύτης ὁρμῆς καταλαβεῖν βουλόμενος τὸν Ἰακὼβ καὶ δίκην ἀπαιτῆσαι τῆς πάντων ἀναχωρήσεως οὐ μόνον οὐδὲν πρὸς αὐτὸν τραχὺ οὐδὲ ἐπαχθὲς φθέγγεται ἀλλὰ καθάπερ πατὴρ διαλεγόμενος πρὸς παῖδα οὕτω μετὰ πολλῆς τῆς ἐπιεικείας πρὸς αὐτὸν ποιεῖται τὰ ῥήματα καί φησι Τί ἐποίησας τοῦτο τί κρυφῆ ἀπέδρας Ὅρα πόση ἡ μεταβολή ὅρα πῶς ὁ καθάπερ θηρίον μεμηνὼς προβάτων μιμεῖται ἡμερότητα.
Ἵνα τί κρυφῆ ἀπέδρας καὶ ἐκλοποφόρησάς με καὶ ἀπήγαγες τὰς θυγατέρας μου ὡς αἰχμαλώτιδας μαχαίρᾳ Τίνος ἕνεκεν φησὶ τοῦτο πεποίηκας τί σοι ἔδοξε διὰ τί οὕτω λανθανόντως ἐποιήσω τὴν ἀποδημίαν Εἰ γὰρ ἀνήγγειλάς μοι μετὰ πολλῆς τῆς πομπῆς καὶ τῆς εὐφροσύνης ἐξαπέστειλα ἄν σε.
Καὶ γὰρ εἰ τοῦτο ἔγνων φησὶ Μετὰ μουσικῶν καὶ τυμπάνων καὶ κιθάρας προέπεμψα ἄν σε.
Οὐκ ἠξιώθην φιλῆσαι τὰς θυγατέρας μου νῦν δὲ ἀφρόνως ἔπραξας.
Ὁρᾷς πῶς λοιπὸν ἑαυτὸν ἐλέγχει καὶ διὰ τῆς οἰκείας γλώττης ὁμολογεῖ ὅτι αὐτὸς μὲν κακῶς παρεσκευάζετο διαθεῖναι τὸν δίκαιον ἡ δὲ τοῦ Θεοῦ πρόνοια τῆς ὁρμῆς αὐτὸν ἐνέκοψεν.
Ἰσχύει φησὶν ἡ χείρ μου κακοποιῆσαί σε ὁ δὲ Θεὸς τοῦ πατρός σου ἐχθὲς εἶπε πρός με λέγων Φύλαξαι σεαυτὸν μήποτε λαλήσῃς πρὸς Ἰακὼβ πονηρά.
Ἐννόει μοι πόσης τῷ δικαίῳ παρακλήσεως γέγονε ταυτὶ τὰ ῥήματα καὶ σκόπει πῶς οὗτος καὶ τὰ βουλευθέντα αὐτῷ ἐξέφηνε καὶ ἐπὶ ποίοις τὴν κατάληψιν ποιήσασθαι ἐβούλετο καὶ ὅτι ὁ τοῦ Θεοῦ φόβος αὐτὸν ἐπέσχεν εἰς ἔργον ἀγαγεῖν τὰ κακῶς αὐτῷ βουλευθέντα.
Ὁ δὲ Θεὸς τοῦ πατρός σου φησίν.
Ὅρα πῶς καὶ αὐτὸς ὁ Λάβαν οὐ μικρὰν ἐντεῦθεν ὠφέλειαν ἐκαρποῦτο μεγίστην τῆς τοῦ Θεοῦ δυνάμεως ἀπόδειξιν λαμβάνων ἐκ τῶν πρὸς αὐτὸν λεχθέντων.
Ἀλλ' ἐπειδὴ καὶ σὺ φησὶ τοῦτο ἐβουλεύσω καὶ ὁ Θεός ἐστιν ὁ τοσαύτην σου ποιούμενος κηδεμονίαν Νῦν οὖν πεπόρευσαι ἐπιθυμίᾳ γὰρ ἐπεθύμησας ἀπελθεῖν εἰς τὸν οἶκον τοῦ πατρός σου.
Ἵνα τί ἔκλεψας τοὺς θεούς μου Ἔστω φησί τοῦτό σοι δεδογμένον ἦν καὶ ἔκρινας ἐπανελθεῖν εἰς τὸν οἶκον τοῦ πατρός σου ἵνα τί τοὺς θεούς μου ἔκλεψας Ὢ ἀνοίας ὑπερβολὴ καὶ τοιοῦτοί εἰσιν οἱ θεοί σου ὡς καὶ κλαπῆναι Οὐκ αἰσχύνῃ λέγων Ἵνα τί ἔκλεψας τοὺς θεούς μου Ὅρα πόση ἦν ἡ ὑπερβολὴ τῆς πλάνης ὡς τοὺς λόγῳ τετιμημένους ξύλα καὶ λίθους θεραπεύειν.
Καὶ οἱ μὲν θεοὶ οἱ σοὶ ὦ Λάβαν οὐδὲ κλέπτεσθαι μέλλοντες ἑαυτοῖς ἀμῦναι ἴσχυσαν.
Πῶς γὰρ οἱ ἀπὸ λίθου ὄντες συγκείμενοι Ὁ δὲ τοῦ δικαίου Θεὸς καὶ ἀγνοοῦντος τοῦ δικαίου τὴν σὴν ὁρμὴν ἐπέσχε.
Καὶ οὐκ ἐννοεῖς τὸ μέγεθος τῆς πλάνης ἀλλὰ καὶ τῷ δικαίῳ κλοπὴν ἐγκαλεῖς Τίνος γὰρ ἕνεκεν ὁ δίκαιος ἐκείνους ὑφελέσθαι ἂν κατεδέξατο οὓς ἐβδελύττετο μᾶλλον δὲ οὓς ᾔδει λίθους ὄντας ἀναισθήτους Ἀλλὰ ταῦτα ἀκούσας ὁ Ἰακὼβ μετὰ πολλῆς ἐπιεικείας πρῶτον μὲν ἀπολογεῖται πρὸς τὰ προλαβόντα ἐγκλήματα καὶ τότε περὶ τῶν θεῶν προτρέπεται ποιήσασθαι τὴν ἔρευναν.
Εἶπα γὰρ φησὶ μήποτε ἀφέλῃ τὰς θυγατέρας σου ἀπ' ἐμοῦ καὶ πάντα τὰ ἐμά.
Ἐπειδὴ φησὶν ἑώρων σε οὐχ ὑγιῶς πρός με διακείμενον ἐναγώνιος γέγονα μήποτε ἐπιχειρήσῃς ἀφελέσθαι τὰς θυγατέρας σου καὶ τὰ ὑπάρχοντά μου καὶ ἀποστερῆσαί με τῶν ἐμῶν καθάπερ ἤδη πεποίηκας.
Αὕτη τοίνυν ἡ αἰτία καὶ ὁ φόβος παρεσκεύασέ με λανθανόντως τὴν ἀποδημίαν ποιήσασθαι.
Παρ' ᾧ οὖν ἂν εὕροις τοὺς θεούς σου οὐ ζήσεται ἐναντίον τῶν ἀδελφῶν ἡμῶν.
Ὁρᾷς ὅτι ἠγνόει ὁ Ἰακὼβ τὴν παρὰ τῆς Ῥαχὴλ κλοπὴν γεγενημένην Ὅρα γὰρ μεθ' ὅσης σφοδρότητος τὸ ἐπιτίμιον ὁρίζει τῷ τὴν κλοπὴν ἐργασαμένῳ.
Παρ' ᾧ ἂν φησὶν εὑρεθῶσιν οὐ ζήσεται ἐναντίον τῶν ἀδελφῶν ἡμῶν.
Οὐκ ἐπειδὴ μόνον φησὶν ὑφείλετο ἀλλ' ὅτι διὰ τῆς κλοπῆς δεῖγμα ἐναργὲς ὁ τοιοῦτος ἐκφέρει τῆς οἰκείας πλάνης.
Ἐπίγνωθι εἴ τί ἐστι τῶν σῶν παρ' ἐμοὶ καὶ λάβε.
Ἐρεύνησον φησὶν εἴ τι τῶν μὴ προσηκόντων ἀφειλόμην.
Οὐδὲν ἕτερόν μοι ἔχεις ἐγκαλέσαι ἢ ὅτι λάθρα τὴν ἀποδημίαν ἐποιησάμην καὶ τοῦτο οὐχ ἑκὼν πέπονθα ἀλλ' ὑφορώμενος τὴν ἀδικίαν καὶ δεδοικὼς μὴ βουληθῇς καὶ τὰς θυγατέρας σου ἀφελέσθαι τοῦτο μαθὼν καὶ τὴν ἄλλην μου περιουσίαν.
Καὶ οὐκ ἐπέγνω φησὶ παρ' αὐτῷ οὐδέν.
Οὐκ ᾔδει δὲ Ἰακὼβ ὅτι Ῥαχὴλ ἡ γυνὴ αὐτοῦ ἔκλεψεν αὐτούς.
Εἰσελθὼν δὲ Λάβαν ἠρεύνησε τὸν οἶκον Λείας καὶ οὐχ εὗρεν.
Εἰσῆλθε δὲ καὶ εἰς τὸν οἶκον Ῥαχήλ.
Ῥαχὴλ δὲ ἔλαβε τὰ εἴδωλα καὶ ἐνέβαλεν αὐτὰ εἰς τὰ σάγματα τῶν καμήλων καὶ ἐπεκάθισεν αὐτοῖς καὶ εἶπε τῷ πατρὶ αὐτῆς Μὴ βαρέως φέρε κύριέ μου οὐ δύναμαι ἀναστῆναι ἐνώπιόν σου ὅτι τὰ κατ' ἐθισμὸν τῶν γυναικῶν μοί ἐστιν.
Ἠρεύνησε δὲ Λάβαν ἐν ὅλῳ τῷ οἴκῳ αὐτῆς καὶ οὐχ εὗρε.
Πολλὴ τῆς Ῥαχὴλ ἡ σύνεσις δι' ἧς τὸν Λάβαν παρακρούσασθαι ἴσχυσεν.
Ἀκουέτωσαν οἱ ἔτι τῇ πλάνῃ προστετηκότες καὶ τῶν εἰδώλων τὴν θεραπείαν περὶ πολλοῦ ποιούμενοι.
Ἔθηκεν αὐτοὺς φησὶν ὑπὸ τὰ σάγματα τῶν καμήλων καὶ ἐπεκάθισεν αὐτοῖς.
Τί τούτων καταγελαστότερον Οἱ λόγῳ τετιμημένοι καὶ τοσαύτης ἀξιωθέντες προεδρίας παρὰ τῆς τοῦ Θεοῦ φιλανθρωπίας λίθους ἀναισθήτους θεραπεύειν καταδέχονται καὶ οὐκ ἐγκαλύπτονται οὐδὲ λαμβάνουσιν ἔννοιάν τινα τῆς τοσαύτης ἀτοπίας ἀλλὰ καθάπερ βοσκήματα οὕτω τῇ συνηθείᾳ ἀπάγονται Διὰ τοῦτο καὶ Παῦλος ἔλεγε γράφων Οἴδατε ὅτι ὅτε ἔθνη ἦτε πρὸς τὰ εἴδωλα τὰ ἄφωνα ὡς ἂν ἤγεσθε ἀπαγόμενοι.
Καὶ καλῶς εἶπε Τὰ ἄφωνα.
Οἱ φωνὴν ἔχοντες καὶ ἀκοῆς καὶ λόγου μετέχοντες πρὸς τὰ μηδεμίαν αἴσθησιν ἔχοντα ὡς ἄλογα ἀπάγεσθε.
Καὶ ποίας ἂν οἱ τοιοῦτοι συγγνώμης τύχοιεν Ἀλλ' ἴδωμεν ὅπως ὁ δίκαιος λοιπὸν θαῤῥήσας ἔκ τε τῶν παρὰ τοῦ Λάβαν ὁμολογηθέντων καὶ ἐξ ὧν οὐδεμίαν εὔλογον αἰτίαν εὗρε τῆς κατ' αὐτοῦ μέμψεως τί φησιν Ὠργίσθη δὲ Ἰακὼβ καὶ ἐμαχέσατο τῷ Λάβαν καὶ εἶπεν.
Ὅρα πῶς καὶ διὰ τῆς μάχης τῆς οἰκείας ψυχῆς ἐκκαλύπτει τὴν ἀρετήν.
Τί τὸ ἀδίκημά μου φησίν ἢ τί τὸ ἁμάρτημά μου ὅτι κατεδίωξας ὀπίσω μου Τίνος ἕνεκεν φησὶ μετὰ τοσαύτης ὁρμῆς κατεδίωξάς με ποῖον ἀδίκημα ἐγκαλεῖν ἔχων ποῖον ἁμάρτημα Καὶ οὐ μόνον τοῦτο ἀλλὰ καὶ τοσαύτην ὕβριν ἡμῖν ἐπήγαγες ὥστε καὶ ἐρευνῆσαι πάντα τὰ ἐν τῷ οἴκῳ μου.
Τί εὗρες ἀπὸ πάντων σκευῶν τοῦ οἴκου σου Θὲς ὧδε ἐναντίον τῶν ἀδελφῶν σου καὶ τῶν ἀδελφῶν μου καὶ ἐλεγξάτωσαν ἀνὰ μέσον τῶν δύο ἡμῶν.
Τοσαύτην φησὶν ἔρευναν ποιησάμενος ἆρα ἠδυνήθης τι εὑρεῖν τῶν μὴ προσηκόντων μοι ἢ τῶν σοι διαφερόντων Εἰ εὗρες ἐν τῷ μέσῳ παράγαγε ἵνα οἱ συνόντες μοι καὶ οἱ μετὰ σοῦ παραγενόμενοι τὴν διάκρισιν ποιήσωνται.
Ἐπειδὴ εἶδεν ἀνεύθυνον ἑαυτὸν ἐν ἅπασι γεγενημένον πολλὴν λοιπὸν παῤῥησίαν προσλαβὼν ἀπαριθμεῖται τὴν εὔνοιαν ἢν περὶ αὐτὸν ἐν παντὶ τῷ χρόνῳ ἐπεδείξατο καί φησι Ταῦτά μοι εἴκοσιν ἔτη.
Μετὰ τὸν κάματον τῶν τοσούτων ἐτῶν τούτων ἤμην ἄξιος ταύτης τῆς ὕβρεως Ταῦτά μοι εἴκοσιν ἔτη.
Σήμερον εἴκοσιν ἐτῶν ἀριθμὸν ἔχω ἐν τῷ οἴκῳ τῷ σῷ.
Τὰ πρόβατά σου καὶ αἱ αἶγές σου οὐκ ἠτεκνώθησαν κριοὺς τῶν προβάτων σου οὐ κατέφαγον θηριάλωτον οὐκ ἐνήνοχά σοι.
Ἐγὼ ἀπετίννυον παρ' ἐμαυτοῦ κλέμματα ἡμέρας καὶ κλέμματα νυκτός.
Ἐγενόμην τῆς ἡμέρας συγκαιόμενος τῷ καύματι καὶ τῷ παγετῷ τῆς νυκτὸς καὶ ἀφίστατο ὁ ὕπνος ἀπὸ τῶν ὀφθαλμῶν μου.
Ἐπελάθου φησὶ τῶν καμάτων τῶν ἐμῶν ὧν ἐπεδειξάμην ποιμαίνων τὰ πρόβατά σου καὶ τὰς αἶγας Μὴ ἔχεις ἐγκαλέσαι ὅτι ποτὲ τὰ πρόβατα ἢ αἱ αἶγες ἠτεκνώθησαν Ὅρα πόσην δείκνυσι τὴν παρὰ τοῦ Θεοῦ εὔνοιαν γεγενημένην εἰς τὸν οἶκον τοῦ Λάβαν διὰ τὴν αὐτοῦ παρουσίαν.
Τοῦτο γάρ ἐστιν ὅπερ καὶ ἄνω ἔλεγεν Εὐλογησέ σε ὁ Θεὸς ἐπὶ τῷ ποδί μου.
Τοῦτο γὰρ οὐδεὶς ἂν παρὰ ποιμένος ἀπαιτήσειεν.
Οὐδὲ γὰρ τῆς ποιμαντικῆς τοῦτο ἔργον φύσεως γάρ ἐστι.
Διὰ τοῦτο πρὸ πάντων τοῦτο προτίθησι καὶ πολλὴν δείκνυσι τὴν ἄνωθεν γεγενημένην πρόνοιαν περὶ τὰ ποίμνια.
Κριοὺς τῶν προβάτων σου οὐ κατέφαγον.
Μὴ δύνασαι εἰπεῖν ὅτι ποτὲ κατέφαγον κριὸν ἐκ τῶν προβάτων σου ὃ πολλοῖς τῶν ποιμένων ποιεῖν ἔθος Θηριάλωτον οὐκ ἐνήνοχά σοι.
Οὔτε αὐτὸς φησὶ ποτὲ κατέφαγον οὔτε θηρίον ἴσχυσέ ποτε ἀφελέσθαι.
Μὴ ἐνήνοχά σοι θηριάλωτον Ἢ οὐχὶ καθ' ἑκάστην ἡμέραν τοὺς τὰ ποίμνια ἐγχειριζομένους ὁρᾷς θηριάλωτα τοῖς δεσπόταις προσάγοντας Ἀλλὰ σὺ οὐδὲν τοιοῦτον ἐγκαλέσαι δυνήσῃ ἢ δεῖξαι γεγενημένον ἐν τοῖς εἴκοσιν ἔτεσι.
Καὶ τί λέγω θηριάλωτον Ἀλλ' οὐδὲ εἰ ἐκλάπη ποτὲ οἷα συμβαίνειν εἰκὸς εἰς τὴν σὴν γνῶσιν τοῦτο πεποίηκα ἀλλ' ἐγὼ καὶ κλέμματα κλεπτόμενα ἀπετίννυον τά τε ἐν ἡμέρᾳ τά τε ἐν νυκτὶ γινόμενα.
Καὶ διηνεκῶς καὶ τὸν τοῦ καύματος καύσωνα ἔφερον γενναίως καὶ τὸν κρυμὸν τὸν ἀπὸ τῆς νυκτὸς ὑπὲρ τοῦ ἀβλαβῆ σοι τὰ ποίμνια διασώσασθαι καὶ οὐ τοῦτο μόνον ἀλλὰ καὶ αὐτὸς ὁ ὕπνος διὰ τὴν πολλὴν φροντίδα ἀφίστατο ἀπ' ἐμοῦ.
Εἶδες ποιμένος ἀγρυπνίαν εἶδες σπουδὴν ἐπιτεταμένην Ποίαν ἂν ἔχοιεν ἀπολογίαν οἱ τὰ λογικὰ ποίμνια ἐγκεχειρισμένοι καὶ πολλὴν τὴν ῥᾳθυμίαν ἐπιδεικνύμενοι καὶ καθ' ἑκάστην ἡμέραν κατὰ τὸν προφήτην τὰ μὲν κατασφάττοντες τὰ δὲ ὁρῶντες θηριόβρωτα γινόμενα τὰ δὲ ὑφ' ἑτέρων συλώμενα καὶ οὐδεμίαν κηδεμονίαν αὐτῶν ποιεῖσθαι βουλόμενοι καίτοι γε ἐνταῦθα ἐλάττων ὁ πόνος καὶ εὔκολος ἡ ἐπιμέλεια.
Ψυχὴ γάρ ἐστιν ἡ παιδευομένη ἐκεῖ δὲ πολὺς καὶ τῷ σώματι καὶ τῇ ψυχῇ ὁ πόνος.
Ὅρα γὰρ τί φησιν Ἐγενόμην τῆς ἡμέρας συγκαιόμενος τῷ καύματι καὶ τῷ παγετῷ τῆς νυκτὸς καὶ ἀφίστατο ὁ ὕπνος ἀπ' ἐμοῦ.
Τίς ἂν τοῦτο νῦν δυνηθείη εἰπεῖν ὅτι διὰ τὴν σωτηρίαν τῶν ὑπ' αὐτοῦ ποιμαινομένων κινδύνους ἀνεδέξατο καὶ ταλαιπωρίας Τῶν μὲν νῦν οὐδεὶς ἂν τοῦτο εἰπεῖν τολμήσειε.
Παύλῳ δὲ μόνῳ ἔξεστι ταῦτα μετὰ παῤῥησίας λέγειν καὶ τούτων μείζονα τῷ διδασκάλῳ τῆς οἰκουμένης.
Καὶ ποῦ φησὶ Παῦλος ταῦτα ὑπέμεινεν Ἄκουε αὐτοῦ λέγοντος Τίς ἀσθενεῖ καὶ οὐκ ἀσθενῶ τίς σκανδαλίζεται καὶ οὐκ ἐγὼ πυροῦμαι Ὢ ποιμένος φιλοστοργία Τὰ ἑτέρων φησὶ πτώματα ἐμοὶ ἐπιτείνει τὰς ἀλγηδόνας τὰ ἑτέρων σκάνδαλα ἐμοὶ τὴν κάμινον τῆς ὀδύνης ἀνάπτει.
Τοῦτον ἅπαντες ζηλούτωσαν οἱ τὴν τῶν λογικῶν προβάτων ἐγκεχειρισμένοι προστασίαν καὶ μὴ χείρους γενέσθωσαν τοῦ περὶ τὴν τῶν ἀλόγων πρόνοιαν τοσαύτην ἀγρυπνίαν ἐπιδειξαμένου καὶ ἐπὶ τοσοῦτον ἐτῶν ἀριθμόν.
Ἐκεῖ μὲν γὰρ κἂν ῥᾳθυμία τις γένηται οὐδὲν τὸ βλάβος ἐνταῦθα δὲ κἂν ἓν πρόβατον λογικὸν ἀπόληται ἢ θηριάλωτον γένηται πολλὴ ἡ ζημία μεγίστη ἡ βλάβη ἄφατος ἡ κόλασις.
Εἰ γὰρ ὁ Δεσπότης ὁ ἡμέτερος τὸ αἷμα τὸ ἴδιον ἐκχέαι ὑπὲρ αὐτοῦ οὐ παρῃτήσατο ποίας ἂν εἴη ὁ τοιοῦτος συγγνώμης ἄξιος ὁ τὸν οὕτω τιμηθέντα παρὰ τοῦ Δεσπότου παρορᾷν ἀνεχόμενος καὶ μὴ τὰ παρ' ἑαυτοῦ πάντα πληρῶν εἰς τὴν τοῦ προβάτου ἐπιμέλειαν Ἀλλ' ἐπὶ τὴν ἀκολουθίαν τοῦ λόγου ἐπανέλθωμεν.
Ταῦτά μοι φησὶν εἴκοσιν ἔτη εἰμὶ ἐν τῇ οἰκίᾳ σου.
Ἐδούλευσά σοι δεκατέσσαρα ἔτη ἀντὶ τῶν δύο θυγατέρων σου καὶ ἓξ ἔτη ἐν τοῖς προβάτοις σου καὶ παρελογίσω τὸν μισθόν μου δέκα ἀμνάδας.
Εἰ μὴ ὁ Θεὸς τοῦ πατρός μου Ἀβραὰμ καὶ ὁ Θεὸς Ἰσαὰκ ἦν μετ' ἐμοῦ νῦν ἄν με κενὸν ἐξαπέστειλας.
Τὴν ταπείνωσίν μου καὶ τὸν κόπον τῶν χειρῶν μου εἶδεν ὁ Θεὸς καὶ ἤλεγξέ σε χθές.
Ὅρα πῶς τὰ παρὰ τοῦ Λάβαν ὁμολογηθέντα παρεθάῤῥυνε τὸν δίκαιον καὶ μετὰ παῤῥησίας τὸν ἔλεγχον ποιεῖται.
Οἶδας φησὶν ὅπως τῶν εἴκοσιν ἐτῶν τὸν ἀριθμὸν ἐδούλευσά σοι ὑπὲρ τῶν θυγατέρων σου τὰ δεκατέσσαρα ἔτη ἐν δὲ τοῖς προβάτοις τὰ ὑπόλοιπα καὶ ὅμως ἀποστερῆσαί με κατεδέξω τὸν μισθὸν καὶ οὐδὲν ὑπὲρ τούτου ἐνεκάλεσα Τοῦτο δὲ ἐξ ὧν αὐτὸς ὡμολόγησας οἶδα ὅτι εἰ μὴ ὁ Θεὸς τοῦ Ἀβραὰμ καὶ τοῦ Ἰσαὰκ ἦν μοι βοηθὸς νῦν ἄν με κενὸν ἐξαπέστειλας ἔρημον καὶ πάντα ἂν ἀφείλω ἀπ' ἐμοῦ καὶ τὴν ἀδικίαν ἣν προέθου εἰς ἔργον ἂν ἤγαγες.
Ἀλλ' ὁ Θεὸς ὁ εἰδὼς Τὴν ταπείνωσίν μου καὶ τὸν κόπον τῶν χειρῶν μου.
Τί ἐστι Τὴν ταπείνωσίν μου καὶ τὸν κόπον τῶν χειρῶν μου Ἐπειδὴ ᾔδει ὁ Θεὸς ὅπως μὲν ἐγὼ μετὰ πολλῆς τῆς εὐνοίας τὴν δουλείαν ἐποιησάμην καὶ τὸν κόπον ὅσον ὑπέμεινα ποιμαίνων τὰ πρόβατα καὶ ἐν ἡμέρᾳ καὶ ἐν νυκτὶ φροντίζων διετέλουν πρὸς ἐκεῖνα ἰδὼν ὁ φιλάνθρωπος Δεσπότης χθὲς ἤλεγξέ σε ἐπέσχε τῆς κατ' ἐμοῦ ἀδικίας καὶ τῆς ἀλογίστου ὁρμῆς.
Ἱκανῶς ἐν τάξει ἀπολογίας καθίκετο τοῦ Λάβαν καὶ μετὰ τὸ ἐλέγξαι τὴν εἰς αὐτὸν ἀδικίαν καὶ τὰς παρ' αὐτοῦ εἰς αὐτὸν εὐεργεσίας ἀπηριθμήσατο.
Διὸ αἰδεσθεὶς ἐκεῖνος τὰ παρ' αὐτοῦ εἰρημένα λοιπὸν καὶ εἰς δειλίαν καθίσταται καὶ συνθήκας ἀπαιτῆσαι βούλεται παρὰ τοῦ δικαίου.
Ὅρα Θεοῦ κηδεμονίαν.
Ὁ οὕτω παρεσκευασμένος καὶ μετὰ τοσαύτης ὁρμῆς τὴν καταδίωξιν ποιησάμενος εἰς τοσαύτην κατέστη δειλίαν ὡς τὰς παρ' αὐτοῦ συνθήκας ἐπιζητεῖν.
Ἀποκριθεὶς γὰρ Λάβαν φησὶν εἶπε τῷ Ἰακώβ Αἱ θυγατέρες σου θυγατέρες μου καὶ οἱ υἱοί σου υἱοί μου καὶ τὰ κτήνη σου κτήνη μου καὶ πάντα ὅσα σὺ ὁρᾷς ἐμά ἐστι καὶ τῶν θυγατέρων μου τί ποιήσω ταύταις σήμερον ἢ τοῖς τέκνοις αὐτῶν τοῖς τεχθεῖσιν Οἶδα ὅτι καὶ αἱ θυγατέρες φησὶν ἐμαί εἰσι καὶ πάντα ὅσα σοί ἐστιν ἐκ τῆς ὑπάρξεως τῆς ἐμῆς προσεγένετό σοι.
Τί οὖν ποιήσω ταύταις σήμερον ἢ τοῖς ὑπ' αὐτῶν τεχθεῖσι Νῦν δεῦρο διαθώμεθα διαθήκην ἐγώ τε καὶ σὺ καὶ ἔσται εἰς μαρτύριον ἀνὰ μέσον ἐμοῦ τε καὶ σοῦ.
Συνθήκας φησὶ ποιησώμεθα Καὶ ἔσται εἰς μαρτύριον ἀνὰ μέσον ἐμοῦ καὶ σοῦ εἰς ἔλεγχον εἰς ἀπόδειξιν.
Εἶπε δὲ αὐτῷ Εἴ τις παραβῆναι τὰ νῦν παρ' ἡμῶν προταθέντα ἐπιχειρήσειεν Ἰδοὺ οὐδεὶς μεθ' ἡμῶν ὁ δὲ Θεὸς μάρτυς ἀνὰ μέσον ἐμοῦ καὶ σοῦ.
Σκόπει πῶς κατὰ μικρὸν ὁ Λάβαν καὶ εἰς θεογνωσίαν ἐνάγεται.
Ὁ γὰρ τὴν κλοπὴν πρὸ τούτου τῶν θεῶν αὐτοῦ ἐπιφέρων τῷ δικαίῳ καὶ τοσαύτην ἔρευναν ποιησάμενος νῦν φησιν Ἐπειδὴ οὐδείς ἐστι μεταξὺ ἡμῶν ὁ δυνάμενος εἴ τι μετὰ ταῦτα γένοιτο μαρτυρῆσαι τοῖς νῦν παρ' ἡμῶν γινομένοις ὁ Θεὸς μάρτυς ἀνὰ μέσον ἐμοῦ καὶ σοῦ.
Ἐκεῖνος πάρεστιν ὁ τὰ πάντα ὁρῶν ὃν οὐδὲν λαθεῖν δύναται ὁ τὴν ἑκάστου γνώμην ἐπιστάμενος.
Λαβὼν δὲ φησὶν Ἰακὼβ ἔστησε στήλην καὶ ἐποίησε βουνὸν καὶ ἔφαγον ἐπὶ τοῦ βουνοῦ.
Εἶτα εἶπεν αὐτῷ Λάβαν Ὁ βουνὸς οὗτος μαρτυρεῖ ἀνὰ μέσον ἐμοῦ καὶ σοῦ.
Τί ἐστιν Ὁ βουνὸς οὗτος Ἀντὶ τοῦ τὰ ῥήματα τὰ ἐνταῦθα γινόμενα ἐν τῷ βουνῷ τούτῳ ὑπόμνησις ἡμῖν ἔσται διηνεκῶς.
Καὶ ἐκάλεσε τὸ ὄνομα τοῦ τόπου Βουνὸς μαρτυρίου.
Εἶτά φησιν Ἐπίδοι ὁ Θεὸς ἀνὰ μέσον ἐμοῦ καὶ σοῦ.
Σκόπει πῶς πάλιν τὴν παρὰ τοῦ Θεοῦ δίκην ἐπικαλεῖται ὁ Λάβαν Ἐπίδοι γὰρ φησὶν ὁ Θεὸς ἀνὰ μέσον ἐμοῦ καὶ σοῦ ὅτι ἀποστησόμεθα ἕτερος τοῦ ἑτέρου.
Νῦν φησὶ χωρισθησόμεθα καὶ σὺ μὲν ἀπελεύσῃ εἰς τὴν οἰκείαν γῆν ἐγὼ δὲ ἐπανελεύσομαι εἰς τὸν οἶκον τὸν ἐμόν.
Εἰ ταπεινώσεις τὰς θυγατέρας μου εἰ λάβοις γυναῖκας πρὸς ταῖς θυγατράσι μου ὅρα οὐδεὶς μεθ' ἡμῶν ἐστιν ὁ ὁρῶν Θεὸς μάρτυς.
Σκόπει πῶς καὶ ἅπαξ καὶ δεύτερον καὶ πολλάκις τὸν Θεὸν καλεῖ μάρτυρα.
Καὶ γὰρ ἡ πρόνοια ἡ περὶ τὸν Ἰακὼβ γεγενημένη ἐπαίδευσεν αὐτὸν ὅση τοῦ Δεσπότου ἡ δύναμις καὶ ὡς οὐχ οἷόν τέ τι λαθεῖν τὸν ἀκοίμητον ὀφθαλμόν.
Διὰ τοῦτό φησι Κἂν διαχωρισθῶμεν κἂν μηδεὶς ἕτερος ὁ μαρτυρῆσαι δυνάμενος αὐτὸς ἔσται μάρτυς ὁ πανταχοῦ παρών δι' ἑκάστου τῶν ῥημάτων ἐνέφηνεν ὅτι τῆς πανταχοῦ γῆς ἐστι Δεσπότης.
Καὶ εἶπεν Ἰακώβ Ἰδοὺ ἡ στήλη αὕτη μαρτυρεῖ.
Εἶτα πάλιν ὁ Λάβαν φησίν Ἐάν τε γὰρ ἐγὼ μὴ διαβῶ πρὸς σὲ μήτε σὺ διαβῇς πρὸς ἐμὲ τὸν βουνὸν τοῦτον καὶ τὴν στήλην ταύτην ἐπὶ κακίᾳ ὁ Θεὸς Ἀβραὰμ καὶ ὁ Θεὸς Ναχὼρ κρίνοι ἀνὰ μέσον ἡμῶν.
Θέα πῶς μετὰ τοῦ πατρὸς καὶ τὸν πάππον τὸν ἑαυτοῦ συνῆψεν ἀδελφὸν μὲν τοῦ πατριάρχου τυγχάνοντα ἑαυτοῦ δὲ πάππον.
Ὁ Θεὸς Ἀβραὰμ καὶ ὁ Θεὸς Ναχὼρ κρίνοι ἀνὰ μέσον ἡμῶν.
Καὶ ὤμοσεν Ἰακὼβ κατὰ τοῦ φόβου τοῦ πατρὸς αὐτοῦ Ἰσαὰκ καὶ ἔθυσε θυσίαν ἐν τῷ ὄρει καὶ ἐκάλεσε τοὺς ἀδελφοὺς αὐτοῦ καὶ ἔφαγον καὶ ἔπιον καὶ ἐκοιμήθησαν ἐν τῷ ὄρει.
Ἔθυσε θυσίαν ἐν τῷ ὄρει ηὐχαρίστησε φησὶ τῷ Θεῷ ἐπὶ τοῖς γεγονόσι Καὶ ἔφαγον καὶ ἔπιον καὶ ἐκοιμήθησαν ἐν τῷ ὄρει.
Ἀναστὰς δὲ Λάβαν τῷ πρωῒ κατεφίλησε τοὺς υἱοὺς αὐτοῦ καὶ τὰς θυγατέρας αὐτοῦ καὶ εὐλόγησεν αὐτούς.
Καὶ ἀποστραφεὶς Λάβαν ἀπῆλθεν εἰς τὸν οἶκον αὐτοῦ.
Εἶδες ἀγαπητὲ πόση τοῦ Θεοῦ ἡ σοφία ὅπως κατὰ ταὐτὸν καὶ τὴν περὶ τὸν δίκαιον πρόνοιαν ἐπεδείξατο κἀκεῖνον ἀπέστησε τῆς κατ' αὐτοῦ ἀδικίας καὶ δι' ὧν αὐτῷ παρεγγύησε μὴ λαλῆσαι πονηρὰ κατὰ τοῦ Ἰακὼβ εἰς τὴν τῆς θεογνωσίας ὁδὸν κατὰ μικρὸν αὐτὸν ἐνήγαγε καὶ ὁ καθάπερ θηρίον ἐπιτρέχων καὶ φθάσαι βουλόμενος καὶ ἀνελεῖν ἀπολογησάμενος καὶ καταφιλήσας καὶ τὰς θυγατέρας καὶ τοὺς υἱοὺς αὐτῶν οὕτως οἴκαδε ὑπέστρεψε Τάχα εἰς πολὺ μῆκος τὸν λόγον ἐξετείναμεν ἀλλὰ τῆς ἱστορίας εἰς τὴν ἀνάγκην ἡμᾶς ταύτην καταστησάσης.
Διόπερ ἐνταῦθα στήσαντες τὸν λόγον ἐκεῖνο παρακαλέσωμεν ὑμῶν τὴν ἀγάπην ὥστε πάντα ποιεῖν καὶ πραγματεύεσθαι ἵνα τὴν ἄνωθεν εὔνοιαν ἐπισπασώμεθα.
Ἐὰν γὰρ ἐκεῖνον ἔχωμεν εὐμενῆ πάντα ἡμῖν ῥᾴδια ἔσται καὶ εὔκολα καὶ οὐδὲν ἡμᾶς τῶν ἐν τῷ παρόντι βίῳ λυπῆσαι δυνήσεται κἂν λυπηρὸν εἶναι δοκῇ.
Τοσαύτη γὰρ τῆς αὐτοῦ δυνάμεως ἡ ὑπερβολὴ ὡς καὶ αὐτὰ τὰ λυπηρὰ εἰς τὸ ἐναντίον περιτρέπειν ὅταν βούληται.
Οὕτω καὶ Παῦλος ἐν θλίψεσιν ὢν ἔχαιρε καὶ ἠγάλλετο τῇ προσδοκίᾳ τῶν ἀποκειμένων ἀμοιβῶν πτερούμενος.
Διὰ τοῦτο καὶ ὁ Προφήτης ἔλεγεν Ἐν θλίψει ἐπλάτυνάς μοι διδάσκων ἡμᾶς ὅτι ἐν αὐτῇ τῇ θλίψει τυγχάνοντα ἀδείας καὶ ἀνέσεως αὐτὸν ἀπολαύειν παρεσκεύαζεν ὁ Θεός.
Τοιοῦτον τοίνυν ἔχοντες Δεσπότην οὕτω δυνατὸν οὕτως εὐμήχανον καὶ σοφὸν οὕτω φιλάνθρωπον τὰ παρ' ἑαυτῶν εἰσφέρωμεν καὶ τῆς ἀρετῆς πολὺν ποιώμεθα λόγον ἵνα καὶ τῶν ἐνταῦθα καὶ τῶν μελλόντων ἐπιτύχωμεν ἀγαθῶν χάριτι καὶ φιλανθρωπίᾳ τοῦ Κυρίου ἡμῶν Ἰησοῦ Χριστοῦ μεθ' οὗ τῷ Πατρὶ ἡ δόξα καὶ τὸ κράτος ἅμα τῷ ἁγίῳ Πνεύματι νῦν καὶ ἀεὶ καὶ εἰς τοὺς αἰῶνας τῶν αἰώνων.
Καὶ ἀναβλέψας Ἰακὼβ εἶδε παρεμβολὴν Θεοῦ παρεμβεβληκυῖαν καὶ συνήντησαν αὐτῷ οἱ ἄγγελοι τοῦ Θεοῦ.
Εἶπε δὲ Ἰακὼβ ἡνίκα εἶδεν αὐτούς Παρεμβολὴ Θεοῦ αὕτη καὶ ἐκάλεσε τὸ ὄνομα τοῦ τόπου ἐκείνου Παρεμβολαί.
Οἶδα ὅτι κεκμήκατε χθὲς εἰς πολὺ μῆκος τοῦ λόγου προελθόντος ἡμῖν ἀλλὰ καὶ θαρσεῖτε ὁ κόπος ὑμῶν οὐκ ἔστι κενός ἐν Κυρίῳ γάρ ἐστι γινόμενος δι' ὃν καὶ ὁ πρὸς βραχὺ πόνος μεγάλων μισθῶν πρόξενος γίνεται.
Εἰ γὰρ καὶ τὸ σῶμα κέκμηκεν ἀλλ' ἡ ψυχὴ πλέον ἐῤῥώννυτο.
Διὸ καὶ αὐτὸς ὁρῶν ὑμῶν ἀκμάζοντα τὸν πόθον καὶ τὴν ἐπιθυμίαν διεγηγερμένην βουλόμενος συστεῖλαι τὴν διδασκαλίαν οὐκ ἠβουλήθην πρὸ τοῦ τέλους εἰς σιγὴν καταλῦσαι τὸν λόγον εἰδὼς ὡς ταύτῃ μᾶλλον ὑμῖν χαριοῦμαι.
Τὸ γὰρ πλῆθος τῶν εἰρημένων μάλιστα ἐδείκνυ τῆς ὑμετέρας φιληκοΐας τὴν πολλὴν σπουδὴν καὶ τὸν ἀκόρεστον πόθον διὰ τοῦτο καὶ αὐτὸς μετὰ πλείονος προθυμίας τῆς πρὸς ὑμᾶς ἅπτομαι διδασκαλίας ὁρῶν ὑμῶν καθ' ἑκάστην ἡμέραν τὴν ὄρεξιν ἐπιτεινομένην.
Φέρε οὖν καὶ σήμερον τὰ ἑξῆς τῶν χθὲς εἰρημένων κατὰ δύναμιν ἐπελθόντες τὴν συνήθη ἑστίασιν παραθῶμεν ὑμῶν τῇ ἀγάπῃ καὶ ἴδωμεν μετὰ τὴν τοῦ Λάβαν ἀναχώρησιν ὅπως ὁ δίκαιος τῆς ὁδοιπορίας ἅπτεται.
Οὐδὲν γὰρ ἀργὸν τῶν ἐν τῇ θείᾳ Γραφῇ κειμένων ἐστὶν ἀλλὰ πάντα τὰ ὑπὸ τῶν δικαίων γινόμενα μεγίστης γέμει τῆς ὠφελείας.
Ἐπειδὴ γὰρ τὸν τῶν ὅλων Δεσπότην εἶχον διηνεκῶς αὐτοῖς συμπαρόντα καὶ τοὺς κατὰ τὴν ὁδοιπορίαν πόνους ἐπικουφίζοντα πολλὴν καὶ ἀπὸ τῆς ψιλῆς αὐτῶν ὁδοιπορίας ἔστι τὴν ὠφέλειαν καρπώσασθαι.
Ἀπελθόντος φησὶ τοῦ Λάβαν εἰς τὸν οἶκον αὐτοῦ Καὶ Ἰακὼβ ἀπῆλθεν εἰς τὴν ἑαυτοῦ ὁδὸν καὶ ἀναβλέψας εἶδε παρεμβολὴν Θεοῦ παρεμβεβληκυῖαν καὶ συνήντησαν αὐτῷ οἱ ἄγγελοι τοῦ Θεοῦ.
Ἐπειδὴ γὰρ παυσαμένου τοῦ φόβου τοῦ Λάβαν καὶ τέλος εἰληφότος διεδέχετο λοιπὸν ὁ φόβος τοῦ ἀδελφοῦ διὰ τοῦτο ὁ φιλάνθρωπος Δεσπότης παραθαῤῥῦναι τὸν δίκαιον βουλόμενος καὶ πᾶσαν αὐτοῦ τὴν δειλίαν ἀποσκεδάσαι παρεσκεύασεν αὐτὸν τῶν ἀγγέλων τὴν παρεμβολὴν ἰδεῖν.
Συνήντησαν γὰρ αὐτῷ φησὶν οἱ ἄγγελοι τοῦ Θεοῦ.
Καὶ εἶπεν Ἰακώβ Παρεμβολὴ Θεοῦ αὕτη.
Καὶ ἐκάλεσε τὸ ὄνομα τοῦ τόπου ἐκείνου Παρεμβολαὶ ὥστε ἐκ τῆς προσηγορίας διηνεκῆ τὴν ὑπόμνησιν εἶναι τῆς γεγενημένης αὐτῷ ἐκεῖσε ὀπτασίας.
Εἶτα μετὰ τὴν ὀπτασίαν ταύτην Ἀπέστειλε φησὶν ἔμπροσθεν αὐτοῦ ἀγγέλους πρὸς Ἡσαῦ τὸν ἀδελφὸν αὐτοῦ καὶ ἐνετείλατο λέγων Οὕτως ἐρεῖτε τῷ κυρίῳ μου Ἡσαῦ.
Ὅρα καὶ μετὰ τὴν ὄψιν πόσος ἔτι ὁ φόβος ἐπέκειτο τῷ δικαίῳ.
Ἐδεδοίκει γὰρ τοῦ ἀδελφοῦ τὴν ὁρμὴν καὶ ἠγωνία μὴ ἡ μνήμη τῶν πρὶν ὑπ' αὐτοῦ γεγενημένων εἰς τὴν κατ' αὐτοῦ ἔφοδον παρορμήσῃ.
Εἴπατε φησὶ τῷ κυρίῳ μου Ἡσαῦ Οὕτω λέγει ὁ παῖς σου Ἰακώβ Μετὰ Λάβαν παρῴκησα καὶ ἐχρόνισα ἕως τοῦ νῦν καὶ ἐγένοντό μοι βόες καὶ ὄνοι καὶ πρόβατα καὶ παῖδες καὶ παιδίσκαι καὶ ἀπέστειλα τῷ κυρίῳ μου ἵνα εὕρῃ ὁ παῖς σου ἐναντίον σου χάριν.
Σκόπει πῶς δέδοικε τὸν ἀδελφὸν καὶ διὰ τοῦτο ἐξευμενίσασθαι αὐτὸν βουλόμενος προαποστέλλει μηνύων αὐτῷ τήν τε οἰκείαν ἐπάνοδον τήν τε γεγενημένην αὐτῷ περιουσίαν καὶ ὅπου τὸν ἅπαντα διετέλεσε χρόνον ἵνα μαλάξας αὐτοῦ τὸν θυμὸν ἥμερον αὐτὸν καταστῆσαι δυνηθῇ ὃ δὴ καὶ γεγένηται τοῦ Θεοῦ κατευνάσαντος αὐτοῦ τὴν καρδίαν καὶ σβέσαντος τὴν ὀργὴν αὐτοῦ καὶ ἥμερον αὐτὸν καταστήσαντος.
Εἰ γὰρ τὸν Λάβαν τὸν μετὰ τοσαύτης ὁρμῆς καταδιώξαντα ἐν τοσούτῳ φόβῳ γενέσθαι παρεσκεύασε δι' ὧν πρὸς αὐτὸν εἶπε πολλῷ μᾶλλον τὸν ἀδελφὸν ἡμερώτερον ἂν γενέσθαι παρεσκεύασε περὶ τὸν δίκαιον.
Ἀνέστρεψαν δὲ φησὶ λέγοντες Ἀπήλθομεν πρὸς τὸν ἀδελφόν σου καὶ ἔρχεται εἰς συνάντησίν σου καὶ τετρακόσιοι ἄνδρες μετ' αὐτοῦ.
Ὅρα πῶς καὶ αὐτὸ τοῦτο ἐπέτεινε τῷ δικαίῳ τὸν φόβον.
Οὐδὲ γὰρ ᾔδει τὸν σκοπὸν τοῦ ἀδελφοῦ μετὰ ἀκριβείας ἀλλὰ μαθὼν τὸ πλῆθος τῶν συνόντων αὐτῷ ἐδεδοίκει ὑφορώμενος μὴ ὡς πρὸς πόλεμον παρασκευασάμενος οὕτω τὴν ὑπάντησιν ποιήσασθαι βούληται.
Ἐφοβήθη γὰρ φησὶν Ἰακὼβ καὶ διηπορεῖτο.
Ὁ φόβος αὐτοῦ τὴν διάνοιαν διετάρασσε καὶ οὐκ ᾔδει τὸ τί πράξει ἀλλ' ἐν ἀπορίᾳ ἐγεγόνει διὸ ὡς περὶ τοῦ παντὸς δεδοικὼς καὶ τὸν θάνατον πρὸ ὀφθαλμῶν ἔχων Διαιρεῖ εἰς δύο παρεμβολὰς πάντα τὸν λαὸν τὸν μετ' αὐτοῦ.
Εἶπε γὰρ φησίν Ἐὰν ἔλθῃ εἰς παρεμβολὴν μίαν καὶ κόψῃ αὐτὴν ἡ δευτέρα ἔσται εἰς τὸ σώζεσθαι.
Ταῦτα μὲν ὁ φόβος ὑπηγόρευσε καὶ ἡ πολλὴ δειλία.
Ὁρῶν δὲ ἑαυτὸν ὡς ἐν δικτύοις ἀπειλημμένον ἐπὶ τὸν ἄμαχον Δεσπότην καταφεύγει καὶ τὰς ὑποσχέσεις τὰς εἰς αὐτὸν γεγενημένας ἀπαιτεῖ παρὰ τοῦ τῶν ὅλων Θεοῦ μονονουχὶ λέγων πρὸς αὐτόν Νῦν ἥκει καιρὸς ἐν ᾧ καὶ διὰ τὴν τῶν προγόνων ἀρετὴν καὶ διὰ τὴν παρὰ σοῦ γεγενημένην ὑπόσχεσιν δίκαιος ἂν εἴην ἁπάσης ἀπολαῦσαι συμμαχίας.
Εἶπε γὰρ φησὶν Ἰακώβ Ὁ Θεὸς τοῦ πατρός μου Ἀβραὰμ καὶ ὁ Θεὸς τοῦ πατρός μου Ἰσαὰκ σὺ φησὶν ὁ Θεὸς ὁ εἰπών μοι Ἀπότρεχε εἰς τὴν γῆν τῆς γενέσεώς σου ὁ ἀναστήσας με φησὶν ἀπὸ τῆς ξένης καὶ προστάξας ἐπανελθεῖν πρὸς τὸν πατέρα τὸν ἴδιον καὶ εἰς τὴν γῆν τῆς γενέσεως Ἱκανούσθω μοι ἀπὸ πάσης δικαιοσύνης καὶ ἀληθείας ἧς ἐποίησας τῷ παιδί σου.
Ἀρκείσθω φησὶ πρὸς τὴν ἐπὶ τοῦ παρόντος καιροῦ συμμαχίαν.
Ὁ γὰρ μέχρι τοῦ παρόντος τοσαύτην ἐπιδειξάμενος περὶ ἐμὲ κηδεμονίαν δυνατὸς εἶ καὶ νῦν ἐξαρπάσαι με τῶν ἐπικειμένων μοι κινδύνων.
Οὐδὲ γὰρ ἀγνοῶ ὅτι Ἐν τῇ ῥάβδῳ μου ταύτῃ διῆλθον τὸν Ἰορδάνην τοῦτον νυνὶ δὲ διὰ τὴν σὴν περὶ ἐμὲ πρόνοιαν ὁ τὴν βακτηρίαν μόνην ἐπιφερόμενος ἡνίκα εἰς τὴν ἀλλοτρίαν ἀπῄειν Νῦν μετὰ δύο παρεμβολῶν παραγέγονα.
Σὺ οὖν Δέσποτα ὁ ταύτην μοι τὴν εὐπορίαν χαρισάμενος ὁ εἰς τοσοῦτόν με αὐξηθῆναι παρασκευάσας σὺ νῦν Ἐξελοῦ με ἐκ χειρὸς τοῦ ἀδελφοῦ μου Ἡσαῦ ὅτι φοβοῦμαι ἐγὼ αὐτὸν μήποτε πατάξῃ με καὶ μητέρα ἐπὶ τέκνοις.
Σὺ εἶπας Εὖ σε ποιήσω καὶ θήσω τὸ σπέρμα σου ὡς τὴν ἄμμον τῆς θαλάσσης ἣ οὐκ ἀριθμηθήσεται ὑπὸ τοῦ πλήθους.
Ὅρα τοῦ δικαίου τὸ φιλόθεον καὶ τὴν πολλὴν εὐγνωμοσύνην πῶς οὐδὲν ἕτερον ἀξιοῖ τὸν Δεσπότην ἢ τὰς οἰκείας ὑποσχέσεις πληρῶσαι.
Καὶ ἐπὶ τοῖς προλαβοῦσιν εὐχαριστίαν ἐπιδειξάμενος καὶ ὁμολογήσας ὅτι γυμνὸν ὄντα καὶ ἀπεῤῥιμμένον εἰς τοσαύτην περιουσίαν κατέστησεν ἱκετεύει τοῦ κινδύνου αὐτὸν ἐξαρπάσαι.
Εἶπας γὰρ φησὶν ὅτι Θήσω τὸ σπέρμα σου ὡς τὴν ἄμμον τῆς θαλάσσης ἣ οὐκ ἐξαριθμηθήσεται.
Ποιησάμενος δὲ τὴν πρὸς τὸν Δεσπότην παράκλησιν καὶ τὴν ἱκετηρίαν τῆς προσευχῆς ἀνενέγκας τῷ Δεσπότῃ καὶ τὰ παρ' ἑαυτοῦ προστίθησι.
Καὶ λαβὼν φησὶ δῶρα ἐξ ὧν ἐπεφέρετο ἀπέστειλε τῷ ἀδελφῷ διελὼν τὰ ἀποσταλέντα καὶ ἐντολὰς δεδωκὼς ὥστε καὶ διὰ τῶν λόγων ἐξευμενίσασθαι καὶ μηνῦσαι τὴν ἑαυτοῦ παρουσίαν.
Εἴπατε γὰρ φησὶν ὅτι Ἰδοὺ ὁ παῖς σου παραγίνεται ὀπίσω ἡμῶν ὥστε πρότερον ἐξευμενίσασθαι καὶ τότε τὴν κατὰ πρόσωπον αὐτοῦ γενέσθαι συντυχίαν.
Μετὰ τοῦτο γὰρ φησὶν ὄψομαι τὸ πρόσωπον αὐτοῦ ἴσως γὰρ φησὶ προσδέξεται τὸ πρόσωπόν μου.
Καὶ προεπορεύετο τὰ δῶρα κατὰ πρόσωπον αὐτοῦ.
Ἀλλ' ὅρα μοι ἐνταῦθα πάλιν τοῦ Θεοῦ τὴν ἄφατον φιλανθρωπίαν καὶ ὅπως ἀεὶ καταλλήλως τὴν οἰκείαν πρόνοιαν ἐνδείκνυται.
Ἐπὶ μὲν γὰρ τοῦ Λάβαν ἐπειδὴ ὁ δίκαιος οὐδὲν τοιοῦτον ὑπώπτευεν οὐδὲ ᾔδει ὅτι πάντως αὐτὸν καταλήψεται ὁ Λάβαν μετὰ πολλῆς τῆς ὁρμῆς ἐπὶ τὸ ἀμύνασθαι τὸν δίκαιον τῆς λάθρα γενομένης ἀναχωρήσεως ἕνεκα τῷ Λάβαν ἐπιφανεὶς καταστέλλει αὐτοῦ τὴν ὁρμὴν καὶ ἐντέλλεται μηδὲν τῷ Ἰακὼβ μηδὲ ἐν ῥήμασι λυπηρὸν ἀποκρίνασθαι Μὴ λαλήσῃς γὰρ φησὶ μετὰ Ἰακὼβ πονηρόν καὶ τοῦτο ᾠκονόμει διὰ τῆς ἐκείνου γλώττης γνώριμον γενέσθαι τῷ δικαίῳ ἵνα μαθὼν τὴν περὶ αὐτὸν γεγενημένην οἰκονομίαν θαρσαλεώτερον καταστῇ.
Νυνὶ δὲ ἐπειδὴ ὁ ἀδελφὸς μὲν ὑπὸ τοῦ χρόνου λωφήσας ἦν καὶ τὸν θυμὸν καὶ τὴν ἀγανάκτησιν παύσας τὴν κατὰ τοῦ Ἰακὼβ οὗτος δὲ ἐναγώνιος ἦν δεδοικὼς καὶ τρέμων τοῦ ἀδελφοῦ τὴν συντυχίαν ὁ ἀγαθὸς Δεσπότης οὐκ ἔτι τῷ Ἡσαῦ ἐντέλλεται οὐδὲ γὰρ ἐβουλεύετό τι κατὰ τοῦ ἀδελφοῦ ἀλλὰ τὸν δίκαιον παραμυθεῖται.
Μετὰ γὰρ τὸ ἀποστεῖλαι φησὶ τοὺς τὰ δῶρα ἀποκομίζοντας καθευδήσας φησὶ καὶ Ἀναστὰς ἐν τῇ νυκτὶ ἐκείνῃ διήγαγε τὰς δύο γυναῖκας καὶ τὰ παιδία τὴν διάβασιν τοῦ Ἰαβώχ καὶ ἔλαβεν αὐτοὺς καὶ διέβη τὸν χειμάῤῥουν.
Ὑπελείφθη δὲ Ἰακὼβ μόνος καὶ ἐπάλαιεν ἄνθρωπος μετ' αὐτοῦ.
Μεγάλη ἡ τοῦ Δεσπότου φιλανθρωπία.
Ἐπειδὴ γὰρ ἔμελλε τὴν πρὸς τὸν ἀδελφὸν συντυχίαν ποιήσασθαι ἵνα μάθῃ διὰ τῶν πραγμάτων ὅτι οὐδὲν ἀηδὲς ὑποστήσεται ἐν σχήματι ἀνθρώπου παλαίειν μετὰ τοῦ δικαίου καταδέχεται.
Εἶτα ὁρῶν ἑαυτὸν ἡττώμενον ὁ Ἰακὼβ Ἐκράτησε φησὶ τοῦ πλάτους τοῦ μηροῦ αὐτοῦ.
Ὅλον δὲ τοῦτο συγκαταβάσεως ἕνεκεν ἐγίγνετο ἵνα τὴν δειλίαν ἐξέληται τῆς τοῦ δικαίου ψυχῆς καὶ πείσῃ ἐκτὸς πάσης ἀγωνίας τὴν πρὸς τὸν ἀδελφὸν συντυχίαν ποιήσασθαι.
Κρατήσαντος γὰρ φησὶν τοῦ Ἰακὼβ τὸ πλάτος τοῦ μηροῦ Ἐνάρκησε τὸ πλάτος τοῦ μηροῦ Ἰακὼβ ἐν τῷ παλαίειν αὐτὸν μετ' αὐτοῦ.
Εἶτα ἵνα μάθῃ ὁ Ἰακὼβ τὴν δύναμιν τοῦ πρὸς αὐτὸν παλαίειν νομιζομένου φησὶ πρὸς αὐτόν Ἀπόστειλόν με ἀνέβη γὰρ ὁ ὄρθρος.
Αἰσθόμενος τοίνυν ὁ δίκαιος τὸ μέγεθος τῆς δυνάμεως τοῦ ταῦτα εἰρηκότος φησί Οὐ μή σε ἀποστείλω ἐὰν μή με εὐλογήσῃς.
Μεγάλων ἠξιώθην φησὶ καὶ ὑπὲρ τὴν ἀξίαν τὴν ἐμαυτοῦ.
Οὐ πρότερον τοίνυν σε ἐάσω μέχρις ἂν τῆς εὐλογίας ἀπολαύσω τῆς παρὰ σοῦ.
Εἶτά φησι Τί τὸ ὄνομά σου ἐστίν Ὅρα πάλιν συγκατάβασιν.
Εἰ γὰρ μὴ ἠρώτησεν οὐκ ᾔδει τοῦ δικαίου τὴν προσηγορίαν Ἤδει πάντως ἀλλὰ βούλεται αὐτὸν πιστώσασθαι διὰ τῆς ἐρωτήσεως καὶ διδάξαι τίς ἐστιν ὁ πρὸς αὐτὸν διαλεγόμενος.
Καὶ ἐπειδὴ εἶπεν Ἰακὼβ φησίν Οὐ κληθήσεται ἔτι τὸ ὄνομά σου Ἰακὼβ ἀλλ' Ἰσραὴλ ἔσται τὸ ὄνομά σου ὅτι ἐνίσχυσας μετὰ Θεοῦ καὶ μετὰ ἀνθρώπων δυνατὸς ἔσῃ.
Εἶδες πῶς ἔδειξε τὴν αἰτίαν ἅπασαν δι' ἣν τὴν τοσαύτην συγκατάβασιν ἐπεδείξατο καὶ ὁμοῦ διδάσκει τὸν δίκαιον διὰ τῆς ἐπιτεθείσης αὐτῷ προσηγορίας τίς ἐστιν ὃν εἶδε καὶ κατασχεῖν κατηξιώθη.
Οὐκ ἔτι γὰρ κληθήσεται φησὶν Ἰακὼβ τὸ ὄνομά σου ἀλλ' Ἰσραήλ.
Ἰσραὴλ δὲ ἑρμηνεύεται Ὁρῶν Θεόν.
Ἐπειδὴ ὡς ἰδεῖν ἀνθρώπῳ δυνατὸν ἰδεῖν κατηξιώθης Θεὸν διὰ τοῦτο καὶ τὴν προσηγορίαν σοι ταύτην ἐπιτίθημι ἵνα πᾶσι τοῖς ἑξῆς κατάδηλον γένηται οἵας ἠξιώθης ὀπτασίας.
Καὶ ἐπήγαγεν Ὅτι ἐνίσχυσας μετὰ Θεοῦ καὶ μετὰ ἀνθρώπων δυνατὸς ἔσῃ.
Μηδὲ λοιπὸν δέδιθι μηδὲ βλάβην τινὰ προσδοκήσῃ παρά τινος ὑπομένειν.
Ὁ γὰρ τοσαύτην ἰσχὺν προσλαβὼν ὡς καὶ μετὰ Θεοῦ δυνηθῆναι παλαῖσαί σε πολλῷ μᾶλλον τῶν ἀνθρώπων περιέσῃ καὶ ἀχείρωτος ἅπασι γενήσῃ.
Ταῦτα ἀκούων ὁ δίκαιος καὶ καταπλαγεὶς τοῦ πρὸς αὐτὸν διαλεγομένου τὸ μέγεθος φησίν Ἀνάγγειλόν μοι τὸ ὄνομά σου.
Καὶ εἶπεν Ἵνα τί ἐρωτᾷς τὸ ὄνομά μου Καὶ εὐλόγησεν αὐτόν.
Ἔσω φησὶ τῶν οἰκείων ὅρων μένε καὶ μὴ ὑπέρβαινέ σου τὰ μέτρα.
Εὐλογίας βούλει ἀπολαῦσαι τῆς παρ' ἐμοῦ Ἰδοὺ ταύτην σοι δωροῦμαι.
Εὐλόγησε γὰρ φησὶν αὐτόν.
Καὶ ἐκάλεσεν Ἰακὼβ τὸ ὄνομα τοῦ τόπου ἐκείνου Εἶδος Θεοῦ.
Εἶδον γὰρ Θεὸν πρόσωπον πρὸς πρόσωπον καὶ ἐσώθη μου ἡ ψυχή.
Ὁρᾷς πόσον αὐτῷ θάρσος γέγονεν ἀπὸ τῆς ὀπτασίας τῆς γεγενημένης Ἐσώθη γάρ μου φησὶν ἡ ψυχὴ ἡ σχεδὸν ἀποτεθνηκυῖα ὑπὸ τοῦ δέους.
Ἐπειδὴ ἰδεῖν κατηξιώθην πρόσωπον πρὸς πρόσωπον τὸν Θεὸν Ἐσώθη μου ἡ ψυχή.
Ἀνέτειλε δὲ αὐτῷ ὁ ἥλιος ἡνίκα παρῆλθε τὸ εἶδος τοῦ Θεοῦ.
Εἶδες πῶς τῇ ἀσθενείᾳ τῇ ἀνθρωπίνῃ συγκαταβαίνων ὁ Δεσπότης πάντα ποιεῖ καὶ πραγματεύεται ὥστε τὴν οἰκείαν φιλανθρωπίαν ἐπιδείξασθαι Καὶ μὴ ξενισθῇς ἀγαπητὲ πρὸς τὸ τῆς συγκαταβάσεως μέγεθος ἀλλ' ἐννόησον ὅτι καὶ ἐπὶ τοῦ πατριάρχου ἡνίκα παρὰ τὴν δρῦν ἐκαθέζετο ἐν ἀνθρώπου σχήματι μετὰ τῶν ἀγγέλων ἐπεξενώθη τῷ δικαίῳ προμηνύων ἡμῖν ἄνωθεν καὶ ἐξ ἀρχῆς ὅτι μέλλει ἀνθρωπίνην μορφὴν λαμβάνων οὕτω πᾶσαν τὴν ἀνθρωπίνην φύσιν ἐκ τῆς τοῦ διαβόλου τυραννίδος ἐλευθεροῦν καὶ πρὸς τὴν σωτηρίαν ἐπανάγειν.
Ἀλλὰ τότε μὲν ἐπειδὴ ἀρχὴ καὶ προοίμια ἦν ἐν σχήματι φαντασίας ἑκάστῳ αὐτῶν ἐφαίνετο καθάπερ καὶ αὐτὸς διὰ τοῦ προφήτου φησίν Ἐγὼ ὁράσεις ἐπλήθυνα καὶ ἐν χερσὶ προφητῶν ὡμοιώθην ὅτε δὲ κατηξίωσε τὴν τοῦ δούλου μορφὴν ἀναλαβεῖν καὶ τὴν ἀπαρχὴν τὴν ἡμετέραν ἀναδέξασθαι οὐ φαντασίᾳ οὐδὲ δοκήσει τὴν σάρκα ὑπέδυ ἀλλ' ἀληθείᾳ.
Καὶ διὰ τοῦτο διὰ πάντων τῶν ἡμετέρων ἐλθεῖν κατεδέξατο καὶ ἐκ γυναικὸς τεχθῆναι καὶ βρέφος γενέσθαι καὶ σπαργανωθῆναι καὶ γαλακτοτροφηθῆναι καὶ πάντα τὰ ἄλλα ὑποστῆναι ἵνα πιστώσηται τῆς οἰκονομίας τὴν ἀλήθειαν καὶ ἀποῤῥάψῃ τῶν αἱρετικῶν τὰ στόματα.
Διὰ τοῦτο καὶ καθεύδει ἐπὶ τοῦ πλοίου καὶ ὁδοιπορεῖ καὶ κοπιᾷ καὶ πάντα τὰ ἀνθρώπινα ὑπομένει ἵνα διὰ τῶν πραγμάτων πάντας πληροφορῆσαι δυνηθῇ.
Διὰ τοῦτο καὶ δικαστηρίῳ παρίσταται καὶ σταυροῦται καὶ θάνατον ὑπομένει τὸν ἐπονείδιστον καὶ ἐν μνημείῳ τίθεται ἵνα τὰ τῆς οἰκονομίας διὰ πάντων κατάδηλα γένηται.
Εἰ γὰρ μὴ κατὰ ἀλήθειαν τὴν σάρκα τὴν ἡμετέραν ἀνέλαβεν οὐδὲ ἐσταυρώθη οὐδὲ ἀπέθανεν οὐδὲ ἐτάφη οὐδὲ ἀνέστη.
Εἰ δὲ μὴ ἀνέστη πᾶς ὁ τῆς οἰκονομίας λόγος ἀνατέτραπται.
Ὁρᾷς εἰς ὅσην ἀτοπίαν ἐκπίπτουσιν οἱ μὴ βουλόμενοι τῷ τῆς θείας Γραφῆς κατακολουθεῖν κανόνι ἀλλὰ τοῖς οἰκείοις λογισμοῖς ἅπαντα ἐπιτρέποντες Ἀλλ' ὥσπερ ἐνταῦθα ἀλήθειά ἐστι προφανὴς οὕτως ἐπὶ τοῦ δικαίου τούτου φαντασία τις ἦν δι' ἧς ἐχρῆν πληροφορηθῆναι τὸν δίκαιον ὅσης ἀπολαύει τῆς παρ' αὐτοῦ προνοίας καὶ ὅτι ἀχείρωτος ἔσται πᾶσι τοῖς ἐπιβουλεύειν ἐπιχειροῦσιν.
Εἶτα ἵνα μηδένα τῶν εἰς τὸ ἑξῆς λάθῃ ἡ γεγενημένη αὐτῷ ὀπτασία Ἐπέσκαζε φησὶ τῷ μηρῷ αὐτοῦ.
Ἕνεκα τούτου οὐ μὴ φάγωσιν υἱοὶ Ἰσραὴλ τὸ νεῦρον ὃ ἐνάρκησεν ὅ ἐστιν ἐπὶ τοῦ πλάτους τοῦ μηροῦ ἕως τῆς ἡμέρας ταύτης ὅτι ἥψατο τοῦ πλάτους τοῦ μηροῦ Ἰακὼβ ὃ καὶ ἐνάρκησεν.
Ἐπειδὴ γὰρ ὁ μὲν δίκαιος ἔμελλε πληρώσας τῆς ζωῆς αὐτοῦ τοὺς χρόνους μεθίστασθαι τοῦ βίου ἐχρῆν δὲ τὴν παρὰ τοῦ Θεοῦ γεγενημένην εἰς αὐτὸν κηδεμονίαν καὶ τὴν τοσαύτην συγκατάβασιν παντὶ τῷ γένει τῶν ἀνθρώπων γνώριμον γενέσθαι διὰ τοῦτό φησιν Οὐ μὴ φάγωσιν υἱοὶ Ἰσραὴλ τὸ νεῦρον τοῦ πλάτους τοῦ μηροῦ ὃ ἐνάρκησεν.
Εἰδὼς αὐτῶν τὴν πολλὴν ἀγνωμοσύνην καὶ ὅπως ἐπιλανθάνονται τῶν παρὰ τοῦ Θεοῦ εὐεργεσιῶν διὰ τοῦτο σοφιζόμενος διηνεκῆ αὐτοὺς ἔχειν τὴν μνήμην τῶν παρ' αὐτοῦ γεγενημένων εὐεργεσιῶν τὰ ὑπομνήματα φυλάττεσθαι αὐτοὺς ἐμηχανήσατο διὰ τῶν τοιούτων παρατηρήσεων καὶ τοῦτο διὰ πάσης τῆς Γραφῆς ἔστιν εὑρεῖν.
Αὕτη γὰρ μάλιστά ἐστιν ἡ αἰτία τῶν πλειόνων παρατηρήσεων τὸ βούλεσθαι αὐτὸν ἀδιαλείπτως τὰς ἑξῆς γενεὰς μελετᾷν τοῦ Θεοῦ τὰς εὐεργεσίας καὶ μὴ λήθην τούτων ποιησαμένους ἐπὶ τὴν οἰκείαν πλάνην πάλιν ἀνατρέχειν μάλιστα γὰρ τοῦτο ἔθος τῷ τῶν Ἰουδαίων γένει.
Οἱ γὰρ καὶ παρ' αὐτὰς τὰς εὐεργεσίας πολλάκις τὴν οἰκείαν ἀγνωμοσύνην ἐπιδεικνύμενοι πολλῷ μᾶλλον εἰ μὴ τοῦτο ἐγίνετο πάντα ἂν τὰ παρὰ τοῦ Θεοῦ εἰς αὐτοὺς γεγενημένα ἐξέβαλον τῆς οἰκείας διανοίας.
Ἀλλ' ἴδωμεν λοιπὸν πῶς τὰ τῆς συντυχίας γίνεται τῷ Ἰακὼβ πρὸς τὸν ἀδελφόν.
Ἐπειδὴ γὰρ ἀρκοῦσαν ἔλαβε παράκλησιν ἐκ τῶν γεγενημένων καὶ ὑπόσχεσιν ἐδέξατο ὅτι ἰσχυρὸς ἔσται καὶ μετὰ ἀνθρώπων δυνατὸς Ἀναβλέψας φησὶν εἶδε καὶ ἰδοὺ Ἡσαῦ ὁ ἀδελφὸς αὐτοῦ καὶ τετρακόσιοι ἄνδρες μετ' αὐτοῦ.
Καὶ διεῖλεν Ἰακὼβ τὰ παιδία ἐπὶ Λείαν καὶ Ῥαχὴλ καὶ τὰς δύο παιδίσκας.
Καὶ ἔθετο τὰς δύο παιδίσκας καὶ τοὺς υἱοὺς αὐτῶν ἐν πρώτοις καὶ Λείαν καὶ τὰ παιδία αὐτῆς ὀπίσω καὶ Ῥαχὴλ καὶ τὸν Ἰωσὴφ ἐν ἐσχάτοις.
Αὐτὸς δὲ προῆλθεν ἔμπροσθεν αὐτῶν καὶ προσεκύνησεν ἐπὶ τὴν γῆν ἑπτάκις ἕως ἤγγικε τῷ ἀδελφῷ αὐτοῦ.
Ὅρα πῶς τὴν διαίρεσιν ποιησάμενος αὐτὸς πρὸ πάντων τὴν συντυχίαν ποιεῖται.
Καὶ προσεκύνησε φησὶν ἐπὶ τὴν γῆν ἑπτάκις ἕως οὗ ἤγγικε τῷ ἀδελφῷ αὐτοῦ ἐφελκόμενος καὶ διὰ τοῦ σχήματος καὶ διὰ τῆς προσκυνήσεως τὸν ἀδελφὸν εἰς τὴν περὶ αὐτὸν εὔνοιαν ὃ δὴ καὶ γέγονε.
Προσδραμὼν γὰρ φησὶν Ἡσαῦ καὶ περιλαβὼν αὐτὸν ἐφίλησε καὶ προσέπεσεν ἐπὶ τὸν τράχηλον αὐτοῦ καὶ ἔκλαυσαν ἀμφότεροι.
Ὅρα Θεοῦ οἰκονομίαν ὅπερ γὰρ χθὲς ἔλεγον τοῦτο καὶ νῦν ἐρῶ ὅτι ὅταν βούληται ὁ τῶν ὅλων Δεσπότης τὴν περὶ ἡμᾶς κηδεμονίαν ἐπιδείξασθαι καὶ τοὺς ἀνημέρως πρὸς ἡμᾶς διακειμένους προβάτων ἡμερωτέρους ἐργάζεται.
Σκόπει τοίνυν ὅσην μεταβολὴν ἐπιδείκνυται ὁ Ἡσαῦ.
Προσέδραμε γὰρ φησὶν εἰς συνάντησιν αὐτοῦ καὶ περιλαβὼν ἐφίλησε καὶ ἔκλαυσαν ἀμφότεροι.
Μόλις ποτὲ ὁ δίκαιος ἀνέπνευσε καὶ τὸν φόβον ἀπεσείσατο καὶ τῆς δειλίας ἐλευθερωθεὶς θαρσαλεώτερος γέγονεν.
Ἀναβλέψας δὲ φησὶν Ἡσαῦ εἶδε τὰς γυναῖκας καὶ τὰ παιδία καὶ εἶπε Τί ταῦτά σοί ἐστιν Ὁρῶν γὰρ τοῦ ἀδελφοῦ τὴν περιουσίαν ἐξενίζετο καὶ ἐθαύμαζε διὸ καὶ ἐρωτᾷν ἐβούλετο.
Τί οὖν ὁ δίκαιος Τὰ παιδία φησὶν οἷς ἠλέησεν ὁ Θεὸς τὸν παῖδά σου.
Ὅρα πόση τῆς ἐπιεικείας ἡ ἰσχὺς καὶ ὅπως διὰ τῆς τῶν ῥημάτων ταπεινοφροσύνης ἐκείνου τὸν θυμὸν κατεπράϋνε.
Καὶ προσήγγισαν φησὶν αἱ παιδίσκαι καὶ τὰ τέκνα καὶ προσεκύνησαν ἡ Λεία καὶ ἡ Ῥαχήλ.
Καὶ εἶπε Τί ταῦτά σοί ἐστι πᾶσαι αἱ παρεμβολαὶ αὗται αἷς ἀπήντηκα Ὁ δὲ εἶπεν Ἵνα εὕρῃ ὁ παῖς σου χάριν ἐναντίον σου.
Θέα μοι πῶς τῇ ὑπερβολῇ τῆς ταπεινοφροσύνης κατεδουλώσατο τὸν ἀδελφὸν καὶ ὃν ἐνόμιζεν ἀγρίως πρὸς αὐτὸν διακεῖσθαι οὕτως εὗρεν ἥμερον ὡς βούλεσθαι πρὸς θεραπείαν αὐτοῦ πάντα τὰ παρ' ἑαυτοῦ ἐπιδείξασθαι.
Εἶπε γὰρ φησὶν ἔστι μοι πολλὰ ἀδελφὲ ἔστω σοι τὰ σά.
Ἀλλ' οὐδὲ οὕτως ἠνέσχετο ὁ Ἰακὼβ ἀλλὰ δεικνὺς ὅσην ποιεῖται σπουδὴν τοῦ εὐμενῆ αὐτὸν ἔχειν φησίν Εἰ εὕρηκα χάριν ἐναντίον σου δέξαι τὰ δῶρα ἐκ τῶν χειρῶν μου.
Ἕνεκεν γὰρ τούτου εἶδον τὸ πρόσωπόν σου ὡς ἄν τις ἴδοι πρόσωπον Θεοῦ.
Δέξαι φησὶ τὰ παρ' ἐμοῦ σοι δῶρα προσαγόμενα.
Μετὰ τοσαύτης γὰρ περιχαρείας εἶδόν σου τὸ πρόσωπον μεθ' ὅσης ἄν τις ἴδοι Θεοῦ πρόσωπον.
Τοῦτο θεραπείας πολλῆς ἕνεκα ἐῤῥέθη παρὰ τοῦ δικαίου ὥστε αὐτὸν καταμαλάξαι καὶ πρὸς τὴν ἀδελφικὴν εὔνοιαν ἀγαγεῖν.
Καὶ εὐδοκήσεις με ἀντὶ τοῦ Τὸ ἀρέσκον μοι ποιήσεις.
Λάβε τοίνυν τὰς εὐλογίας ἃς ἐνήνοχά σοι ὅτι ἠλέησέ με ὁ Θεὸς καὶ ἔστι μοι πάντα.
Μὴ παραιτήσῃ φησὶ λαβεῖν.
Ταῦτα γὰρ πάντα παρὰ τοῦ Θεοῦ μοι δεδώρηται καὶ αὐτός μοι τούτων ἁπάντων χορηγὸς γεγένηται.
Διὰ τούτων ἠρέμα κἀκεῖνον ἐδίδασκεν ὅσης ἀξιοῦται τῆς παρὰ τοῦ Θεοῦ προνοίας καὶ παρεσκεύαζε πολλὴν τὴν περὶ αὐτὸν αἰδῶ ἐπιδείκνυσθαι.
Καὶ παρεβιάσατο αὐτὸν καὶ ἔλαβεν.
Ὅρα λοιπὸν τὴν μεταβολήν.
Καὶ εἶπεν Ἡσαῦ Ἀπάραντες πορευσώμεθα ἐπ' εὐθεῖαν ἀντὶ τοῦ Λοιπὸν κοινῇ ποιησώμεθα τὴν ὁδοιπορίαν.
Ὁ δὲ αἰτεῖ πρόφασιν εὔλογον εὑρηκώς Ὁ κύριός μου φησὶ γινώσκει ὅτι τὰ παιδία ἁπαλώτερα καὶ τὰ πρόβατα καὶ αἱ βόες λοχεύονται ἐὰν οὖν καταδιώξω αὐτὰ ἡμέραν μίαν ἀποθανοῦνται.
Οὐ δύναμαι φησὶ συντομώτερον ποιήσασθαι τὴν ἀποδημίαν ἀλλ' ἠρέμα καὶ κατὰ μικρὸν ἀναγκάζομαι ὁδοιπορεῖν διά τε τὰ παιδία καὶ τὰ ποίμνια ὥστε μὴ διαφθαρῆναι τῷ πλείστῳ καμάτῳ.
Πορεύου οὖν φησὶν αὐτὸς ἐγὼ δὲ κατὰ μέρος ὑποτεμνόμενος τῶν παιδίων τὸν κάματον καὶ τῶν ποιμνίων οὕτω καταλήψομαί σε εἰς τὴν Σηείρ.
Ταῦτα ἀκούσας ὁ ἀδελφὸς Εἰ βούλει φησὶ καταλείπω τινὰς τῶν σὺν ἐμοὶ μετὰ σοῦ πολλῆς τιμῆς καὶ θεραπείας καὶ τοῦτο δεῖγμα ποιούμενος.
Ὁ δὲ οὐδὲ τοῦτο καταδέχεται Ἀρκεῖ μοι φησὶν ὅτι ὅλως εὗρον χάριν ἐναντίον σου.
Τοῦτό μοι ἦν περισπούδαστον τὸ εὐμενῆ σε εὑρεῖν.
Ἐπεὶ οὖν τούτου ἐπέτυχον οὐδενὸς ἑτέρου δέομαι.
Καὶ ἀπάρας φησὶν Ἰακὼβ ἐποίησεν ἑαυτῷ σκηνὰς καὶ τοῖς κτήνεσιν αὐτοῦ διὰ τοῦτο ἐκάλεσε τὸν τόπον Σκηναί.
Ταῦτα δὲ ἀκούοντες μιμώμεθα τὸν δίκαιον τοῦτον καὶ τοσαύτην ἐπιδεικνυώμεθα ταπεινοφροσύνην καὶ ἐπειδὰν ὦσί τινες πρὸς ἡμᾶς ἀηδῶς διακείμενοι μὴ ἐπὶ πλέον ἐξάπτωμεν τὸν θυμὸν ἀλλὰ τῇ πολλῇ ἐπιεικείᾳ καὶ τῇ ταπεινοφροσύνῃ τῇ διὰ ῥημάτων τῇ διὰ πραγμάτων καταστέλλωμεν αὐτῶν τὴν ἔχθραν καὶ ἰατρεύωμεν αὐτῶν τὴν ψυχὴν κεκακωμένην.
Ὅρα γὰρ τὴν σοφίαν τούτου τοῦ δικαίου ὅπως τῇ πολλῇ εὐτονίᾳ τῶν ῥημάτων οὕτω τὸν Ἡσαῦ κατεμάλαξεν ὡς καὶ πρὸς θεραπείαν αὐτοῦ ἐπείγεσθαι καὶ πάντα πρὸς τὴν τούτου τιμὴν βούλεσθαι ποιεῖν.
Τοῦτο ἀληθῶς μεγίστης ἐστὶν ἀρετῆς οὐχ ὅταν τοὺς γνησίως πρὸς ἡμᾶς διακειμένους ἀγαπᾷν σπουδάζωμεν καὶ θεραπεύωμεν παντὶ τῷ τρόπῳ ἀλλὰ καὶ ὅταν τοὺς ἐπηρεάζειν ἡμῖν βουλομένους διὰ τῆς πολλῆς προσηνείας ἐπισπώμεθα.
Οὐδὲν γὰρ ἐπιεικείας σφοδρότερον.
Ὥσπερ γὰρ τὴν πυρὰν σφοδρῶς πολλάκις ἐκκαιομένην ὕδωρ ἐπιβληθὲν κατέσβεσεν οὕτω καὶ τὸν θυμὸν καμίνου σφοδρότερον ἐξαπτόμενον λόγος μετ' ἐπιεικείας προϊὼν κατασβέννυσι καὶ διπλοῦν ἡμῖν τὸ κέρδος γίνεται ὑπὲρ ὧν τε αὐτοὶ τὴν ἐπιείκειαν ἐπιδεικνύμεθα καὶ ὑπὲρ ὧν τοῦ ἀδελφοῦ τὸν θυμὸν καταπαύσαντες τὸν λογισμὸν αὐτοῦ ταραχῆς ἐλευθεροῦμεν.
Τί γὰρ εἰπέ μοι Οὐχὶ μέμφῃ καὶ κατηγορεῖς τοῦ ἀδελφοῦ θυμουμένου καὶ ἐχθρῶς πρὸς σὲ διακειμένου Τίνος οὖν ἕνεκεν οὐχὶ διὰ τῶν ἐναντίων αὐτὸς ἔρχεσθαι σπουδάζεις ἀλλὰ θυμοῦσθαι καὶ αὐτὸς ἐπὶ πλεῖον βούλει Μὴ γὰρ δυνατὸν πῦρ πυρὶ σβέννυσθαι Οὐκ ἔχει φύσιν τὸ γεγενημένον.
Οὕτως οὐδὲ θυμὸν ἑτέρῳ θυμῷ καταπραΰνεσθαι δυνατὸν ἂν γένοιτό ποτε ὅπερ γάρ ἐστι τῷ πυρὶ τὸ ὕδωρ τοῦτο τῷ θυμῷ ἐπιείκεια καὶ πραΰτης.
Διὰ τοῦτο καὶ ὁ Χριστὸς ἔλεγε τοῖς μαθηταῖς Ἐὰν τοὺς ἀγαπῶντας ὑμᾶς ἀγαπᾶτε τίνα μισθὸν ἔχετε Εἶτα ἐντρέψαι βουλόμενος τῇ ἐπαγωγῇ καὶ καθικέσθαι τῶν ῥᾳθυμεῖν βουλομένων φησίν Οὐχὶ καὶ οἱ τελῶναι τὸ αὐτὸ ποιοῦσιν Ὅντινα γὰρ ἂν λάβῃς τῶν ῥᾳθύμων οὐχὶ τοῦτο διαπράττεται καὶ αὐτοὶ οἱ τελῶναι οὐχὶ τοῦτο διὰ σπουδῆς ἔχουσι Τί γὰρ τελώνου χεῖρον Καὶ ὅμως τοῦτο παντὶ τρόπῳ εὑρήσεις παρ' αὐτοῖς πληρούμενον καὶ οὐχ οἷόν τε τὸν ἀγαπώμενον μὴ καὶ ἀγαπᾷν.
Ἐγὼ δὲ ἐπειδὴ καὶ ὑψηλοτέρους ὑμᾶς εἶναι βούλομαι καὶ ἔχειν τι τούτων πλέον οὐ τοῦτο παραινῶ ἀλλὰ καὶ τοὺς ἐχθροὺς ἀγαπᾷν.
Ὅπερ ὁ μακάριος οὗτος πρὸ τοῦ νόμου πρὸ τῆς διδασκαλίας τῆς παρ' ἑτέρων οἴκοθεν κινούμενος διὰ τῆς ὑπερβαλλούσης ἐπιεικείας πρότερον μὲν τοῦ Λάβαν περιγέγονε νυνὶ δὲ καὶ τοῦ ἀδελφοῦ.
Εἰ γὰρ καὶ τῆς ἄνωθεν συμμαχίας ἀπήλαυσεν ἀλλ' ὅμως καὶ τὰ παρ' ἑαυτοῦ προεπεδείκνυτο.
Οὕτω δὴ καὶ ἡμεῖς πείσωμεν ἑαυτοὺς ὅτι κἂν μυριάκις σπουδάζωμεν οὐδὲν οὐδέποτε κατορθῶσαι δυνησόμεθα εἰ μὴ καὶ τῆς ἄνωθεν ῥοπῆς ἀπολαύσαιμεν.
Ὥσπερ γὰρ εἰ μὴ τῆς ἐκεῖθεν συμμαχίας ἀπολαύσωμεν οὐδὲν ἰσχύομέν ποτε τῶν δεόντων κατορθῶσαι οὕτω πάλιν εἰ μὴ τὰ παρ' ἑαυτῶν εἰσενέγκωμεν οὐ δυνησόμεθα τῆς ἄνωθεν ἀξιοῦσθαι ῥοπῆς.
Διὸ σπουδάζωμεν καὶ τὰ παρ' ἑαυτῶν εἰσφέρειν καὶ τὴν ἄνωθεν κηδεμονίαν ἐφέλκεσθαι ἵνα καὶ ἐκ τῆς ἡμετέρας σπουδῆς καὶ ἐκ τῆς τοῦ Θεοῦ φιλανθρωπίας τὰ τῆς ἀρετῆς ἡμῖν καθ' ἑκάστην ἡμέραν ἐπιτείνηται καὶ πολλῆς ἀπολαύσωμεν τῆς ἄνωθεν χάριτος ἧς γένοιτο πάντας ἡμᾶς ἐπιτυχεῖν χάριτι καὶ φιλανθρωπίᾳ τοῦ Κυρίου ἡμῶν Ἰησοῦ Χριστοῦ μεθ' οὗ τῷ Πατρὶ ἅμα τῷ ἁγίῳ Πνεύματι δόξα κράτος τιμὴ νῦν καὶ ἀεὶ καὶ εἰς τοὺς αἰῶνας τῶν αἰώνων.
Εἴδετε χθὲς καὶ τοῦ κοινοῦ τῶν ἁπάντων Δεσπότου τὴν ὑπερβάλλουσαν φιλανθρωπίαν καὶ τῶν μαθητῶν τὴν φιλοσοφίαν καὶ τῶν Ἰουδαίων τὴν ἀγνωμοσύνην.
Εἴδετε μεθ' ὅσης ἀνεξικακίας ἐπεστόμισεν αὐτῶν τὴν ἀναίσχυντον τόλμαν τὴν ὑπὲρ τῶν μαθητῶν ἀπολογίαν ποιούμενος καὶ δεικνὺς ὅτι αὐτοὶ οἱ τὸν νόμον ἐκδικεῖν ἐθέλοντες ἀγνοοῦσι τοῦ νόμου τὸ βούλημα καὶ ὅτι τῆς ἀληθείας φανείσης ἔτι τῇ σκιᾷ παρακαθῆσθαι ἤθελον.
Εἴδετε πῶς ἄνωθεν καὶ ἐξ ἀρχῆς τὰς παρατηρήσεις νομικὰς ἀνελεῖν ἐσπούδαζε διδάσκων αὐτοὺς ὅτι τοῦ ἡλίου τῆς δικαιοσύνης φανέντος οὐκ ἔτι δυνατὸν τὸ λυχνιαῖον ἐνεργεῖν φῶς ἡ γὰρ αὐγὴ τοῦ φωτὸς τοῦ ἡλιακοῦ προσβάλλουσα ἀποκρύπτει τούτου τὴν χρείαν.
Ἐμάθετε πῶς δυνατὸν ἀεὶ ἑορτάζειν καὶ ἀπηλλάχθαι τῆς τῶν καιρῶν παρατηρήσεως.
Διὰ γὰρ τοῦτο παρεγένετο ὁ Δεσπότης ὁ ἡμέτερος ἵνα ἡμᾶς ἐλευθερώσῃ τῆς τῶν καιρῶν ἀνάγκης καὶ παρασκευάσῃ ὑψηλότερα πέτεσθαι καὶ ἐν οὐρανῷ λοιπὸν ἔχειν τὸ πολίτευμα καὶ ἀνθρώπους ὄντας τὴν τῶν ἀγγέλων μιμεῖσθαι πολιτείαν καὶ καταγελᾷν πάντων τῶν ἀνθρωπίνων πραγμάτων.
Φέρε δὴ σήμερον εἰ δοκεῖ ἐπὶ τὴν ἀκολουθίαν τῶν πρώην ἡμῖν εἰρημένων ἐκ τῶν τοῦ μακαρίου Μωϋσέως ῥημάτων ἐπανελθόντες ἐκεῖθεν ὑμῖν παραθῶμεν ἑστίασιν.
Ἴστε γὰρ ὅτι ἐπανελθόντος ἐκ Μεσοποταμίας τοῦ Ἰακὼβ καὶ τὴν πρὸς τὸν ἀδελφὸν συντυχίαν ποιησαμένου καὶ μετὰ τοῦτο διαχωρισθέντος καὶ ἐκείνου μὲν εἰς τὴν Σηεὶρ ὁρμήσαντος τοῦ δὲ Ἰακὼβ τὰς σκηνὰς πηξαμένου καὶ τὸν τόπον ἀπὸ τοῦ συμβάντος ὀνομάσαντος Σκηνὰς ἐνταῦθα τὸν λόγον κατελύσαμεν διὸ χρὴ τὰ ἑξῆς ἐπελθόντες κατὰ δύναμιν τὴν ἡμετέραν τὴν διδασκαλίαν ὑμῖν παραθεῖναι τὴν πνευματικήν.
Ἐν ἀδείᾳ γὰρ λοιπὸν γεγονὼς ὁ δίκαιος καὶ ἐλευθερωθεὶς πάσης ἀγωνίας Ἦλθε φησὶν εἰς πόλιν Σηκίμων καὶ ἐκτήσατο τὴν μερίδα τοῦ ἀγροῦ παρὰ Ἐμὼρ τοῦ πατρὸς Συχὲμ ἑκατὸν ἀμνῶν καὶ ἔστησεν ἐκεῖ θυσιαστήριον καὶ ἐπεκαλέσατο τὸν Θεὸν τοῦ Ἰσραήλ.
Μὴ ἁπλῶς παρατρέχωμεν τὰ ἐν ταῖς θείαις Γραφαῖς κείμενα.
Εἰ γὰρ οἱ τὰ ψήγματα τοῦ χρυσίου ἐκ τῆς γῆς ἀνορύττοντες πάντα πόνον ὑπομένουσι καὶ πάντων ἀνέχονται τῶν δυσχερῶν ὥστε δυνηθῆναι τῆς γῆς χωρίσαι τὸ χρυσίον πολλῷ μᾶλλον ἡμᾶς δίκαιον ἂν εἴη τὰ λόγια τοῦ Πνεύματος διερευνᾶσθαι καὶ τὴν ἐξ αὐτῶν ὠφέλειαν καρπωσαμένους οὕτως ἐντεῦθεν ἐξιέναι.
Ἐννόει μοι τοίνυν τοῦ θαυμαστοῦ τούτου ἀνδρὸς τὴν φιλοσοφίαν ὅπως τοσαύτης ἀπολαύων τῆς ἄνωθεν ῥοπῆς καὶ ὁρῶν ἑαυτοῦ τὴν περιουσίαν αὐξομένην τὴν τῶν θρεμμάτων λέγω καὶ τοσούτων παίδων χορὸν αὐτῷ περιεστῶτα οὐ περὶ οἰκοδομὰς λαμπρὰς ἑαυτὸν ἐξέδωκεν οὐδὲ ἀγροὺς καὶ κώμας ὠνήσασθαι ἐσπούδασε δυναμένους ἀρκέσαι πρὸς τὴν διανομὴν τῶν παίδων.
Ταῦτα γὰρ καὶ τὰ τοιαῦτα οἱ νῦν ἡμῖν προβάλλονται καὶ ἕνα πολλάκις τις ἐσχηκὼς υἱὸν μυρία τὰ τάλαντα χρυσίου συλλέγειν σπουδάζει καὶ ἀγροὺς ὠνήσασθαι καὶ οἰκοδομὰς περιφανεῖς κατασκευάζειν.
Καὶ εἴθε ἐκ δικαίων πόνων καὶ ἄνευ ἀδικίας τούτων τὴν περιουσίαν συνέλεγεν ἀλλὰ τὸ βαρὺ καὶ πάντων δεινότερον ὅτι ἑτέρους ἁρπάζων καὶ πλεονεκτῶν καὶ πράγματα συῤῥάπτων οὕτω τὰς ἑτέρων οὐσίας εἰς ἑαυτὸν μεθίστησι.
Καὶ ἐάν τις ἔρηται Τίνος ἕνεκεν ἡ τοσαύτη τῶν χρημάτων μανία εὐθέως τὸν παῖδα προβάλλεται καὶ διὰ τὴν περὶ ἐκεῖνον εὔνοιαν ταῦτά φησι διαπράττεσθαι.
Καὶ οὗτος μὲν κἂν παῖδα προβαλλόμενος ταῦτα ἀφοσιοῦται εἰκῆ καὶ μάτην.
Εἰσὶ δὲ οἳ μηδὲ παῖδας ἔχοντες μεμήνασι περὶ τὴν τῶν χρημάτων συλλογὴν καὶ μυριάκις ἂν ἕλοιντο τὰ ἀνήκεστα ὑπομεῖναι ἢ ἕνα ὀβολὸν προέσθαι τινὶ τῶν δεομένων.
Ἀλλ' ὁ δίκαιος οὗτος οὐδὲν τοιοῦτον ἐβουλεύσατο οὐδὲ ἐνενόησεν ἀλλὰ καὶ ἡνίκα ἔδει βραχὺν ἀγρὸν ὠνήσασθαι ἑκατὸν ἀμνοὺς δοὺς οὕτω τοῦ ἀγροῦ τὴν μερίδα ὠνήσατο παρὰ Ἐμὼρ τοῦ πατρὸς Συχέμ.
Καὶ ὅρα τοῦ ἀνδρὸς τὸ φιλόθεον καὶ τίνος ἕνεκεν ἀγρὸν λαβεῖν ἐσπούδασε.
Καὶ ἔστησεν ἐκεῖ φησὶ θυσιαστήριον καὶ ἐπεκαλέσατο τὸν Θεὸν τοῦ Ἰσραήλ καὶ τοῦ ἀγροῦ τὴν μερίδα δι' οὐδὲν ἕτερον ὠνήσατο ἢ ἵνα τὰς εὐχαριστίας ἀνενέγκῃ τῷ κοινῷ πάντων Δεσπότῃ.
Τοῦτον ἅπαντας ἐχρῆν ζηλοῦν τοὺς ἐν τῇ χάριτι τὸν πρὸ τοῦ νόμου καὶ μὴ οὕτω μαίνεσθαι περὶ τὴν τῶν χρημάτων συλλογήν.
Τίνος γὰρ ἕνεκεν εἰπέ μοι καὶ ἑαυτῷ τοσαῦτα φορτία ἀκανθῶν συνάγεις καὶ τοῖς παιδίοις τοῖς σοῖς ὕλην κακίας καὶ ὑπόθεσιν καταλιμπάνων οὐκ αἰσθάνῃ Οὐκ οἶδας ὅτι σοῦ μᾶλλον κήδεται τοῦ σοῦ παιδὸς σὺ δὲ ὡς πλείονα τὴν περὶ αὐτὸν ἐπιδεικνύμενος πρόνοιαν ἀφορμὰς αὐτῷ καταλιπεῖν σπουδάζεις τὰς δυναμένας ὑποβρύχιον αὐτοῦ τὴν ψυχὴν ἐργάσασθαι Ἢ οὐκ οἶσθα ὅτι ἡ νεότης καὶ καθ' ἑαυτὴν μὲν εὐόλισθόν ἐστι πρᾶγμα καὶ ὀξύῤῥοπον πρὸς κακίαν Ὅταν δὲ καὶ χρημάτων περιουσίαν προσλάβῃ πολλῷ μᾶλλον ἐπιῤῥεπέστερον τὸ κακὸν γίνεται.
Καθάπερ γὰρ πῦρ ὕλην προσλαβὸν σφοδροτέραν ἀνάπτει τὴν φλόγα οὕτω καὶ ἡ νεότης καθάπερ πυρὰν τὴν ὕλην τῶν χρημάτων δεξαμένη τοσαύτην ἀνάπτει τὴν κάμινον ὡς ὁλόκληρον ἐμπρῆσαι τοῦ νέου τὴν ψυχήν.
Πότε γὰρ ὁ τοιοῦτος δυνήσεται σωφροσύνης ἐπιμελήσασθαι καὶ ἀκολασίαν φυγεῖν καὶ τοὺς ὑπὲρ τῆς ἀρετῆς πόνους ἀναδέξασθαι ἤ τι ἕτερον πνευματικόν βʹ.
Ἢ οὐκ ἀκούεις τοῦ Χριστοῦ ὅτι Ἡ μέριμνα τοῦ αἰῶνος τούτου καὶ ἡ ἀπάτη τοῦ πλούτου συμπνίγει τὸν λογισμὸν καὶ ἄκαρπος γίνεται ἃς καὶ ἀκάνθας ὠνόμασεν Εἰπὼν γὰρ τὸ ἓν μὲν τοῦ σπόρου εἰς τὰς ἀκάνθας ἐμπεπτωκέναι εἶτα ἑρμηνεύων τοῖς μαθηταῖς τίνες εἰσὶν αἱ ἄκανθαι φησίν Ἡ μέριμνα τοῦ αἰῶνος τούτου καὶ ἡ ἀπάτη τοῦ πλούτου συμπνίγει τὸν λογισμὸν καὶ ἄκαρπος γίνεται.
Καὶ καλῶς ἀκάνθαις παρείκασε τὴν μέριμναν τοῦ αἰῶνος τούτου.
Καθάπερ γὰρ αἱ ἄκανθαι οὐκ ἐῶσι προκύψαι τὸν σπόρον ἀλλὰ τῇ πυκνότητι συμπνίγουσι τὸ καταβληθέν οὕτω καὶ αἱ μέριμναι αἱ βιωτικαὶ τὸν σπόρον τὸν πνευματικὸν ἐπειδὰν εἰς τὴν ψυχὴν καταβληθῇ οὐκ ἀφιᾶσι καρπὸν ἐνεγκεῖν ἀλλὰ συγκαίουσαι καὶ συμπνίγουσαι καθάπερ αἱ ἄκανθαι οὐκ ἐῶσι προκύψαι τὸν σπόρον τὸν πνευματικόν.
Καὶ ἡ ἀπάτη φησὶ τοῦ πλούτου.
Καλῶς εἶπεν ἀπάτην τοῦ πλούτου καὶ γὰρ ὄντως ἀπάτη ἐστί.
Τί γὰρ ὄφελος τῶν τοσούτων ταλάντων καὶ τῆς τοσαύτης τῶν χρημάτων περιβολῆς Ναὶ φησί πολλὴν τὴν εὐφροσύνην παρέχει τὸ κεκτῆσθαι.
Ποίαν εὐφροσύνην Καὶ τί λέγω εὐφροσύνην Οὐχὶ τοῦτο μάλιστα τὰς ἀκαίρους ἀθυμίας τὰς πολλὰς ἀηδίας τίκτεσθαι παρασκευάζει Καὶ οὔπω λέγω τὴν διὰ ταῦτα κόλασιν ἐπηρτημένην ἀλλ' ἁπλῶς τὰ ἐν τῷ παρόντι βίῳ ὅτι οὐδὲ ἡδονὴν τὸ πρᾶγμα ἔχειν δύναται ἀλλὰ καθημερινὰς ταραχὰς καὶ ἀηδίας.
Καὶ οὐχ οὕτω τὴν θάλατταν ἔστιν ἰδεῖν πρὸς τὰ κύματα κορυφουμένην ὡς τὴν τοιαύτην ψυχὴν ὑπὸ τῶν λογισμῶν καὶ τῶν παθῶν πολιορκουμένην καὶ πρὸς ἅπαντας καὶ οἰκείους καὶ ἀλλοτρίους ἀηδῶς διακειμένην.
Καὶ ἐάν ποτε κἂν μέρος τι τούτων ὑφέληταί τις  τότε δὴ τότε εὑρήσεις τοὺς τοιούτους ἀβίωτον τὸν βίον ἡγουμένους.
Ποίων οὖν οὐκ ἂν εἶεν θρήνων οἱ τοιοῦτοι ἄξιοι οἱ καθ' ἑαυτῶν ἅπαντα πράττειν σπουδάζοντες καὶ ἐπὶ λύμῃ τῆς ἑαυτῶν ψυχῆς ταῦτα συλλέγειν βουλόμενοι Ἀλλ' εἰ δοκεῖ τούτους καταλιπόντες ἐπὶ τὴν κατὰ τὸν δίκαιον ἱστορίαν ἐπανέλθωμεν καὶ ἴδωμεν τῶν ἑξῆς τὴν ἀκολουθίαν.
Ἔστησε φησὶ θυσιαστήριον ἐν τῇ μερίδι τοῦ ἀγροῦ καὶ ἐπεκαλέσατο τὸν Θεὸν Ἰσραὴλ καὶ λοιπὸν ἐν Σηκίμοις τὴν οἴκησιν ἐβουλεύσατο ποιήσασθαι.
Ἀλλ' ὅρα πάλιν ὅπως ὁ δίκαιος καὶ ἐνταῦθα τὴν οἰκείαν ἐπιείκειαν ἐπιδείκνυται.
Τί γάρ Ἐξῆλθε φησὶ Δεῖνα ἡ θυγάτηρ Λείας ἰδεῖν τὰς θυγατέρας τῶν ἐγχωρίων.
Καὶ ἰδὼν αὐτὴν Συχὲμ ὁ υἱὸς Ἐμὼρ ἐκοιμήθη μετ' αὐτῆς καὶ ἠγάπησε φησὶ τὴν παρθένον καὶ ἐλάλησεν αὐτῇ κατὰ τὴν διάνοιαν τῆς παρθένου.
Εἶδες ὅσον ἐστὶν ἡ νεότης κακὸν ἐπειδὰν μὴ ἔχῃ χαλινὸν τὸν εὐσεβῆ λογισμόν Εἶδε γὰρ φησὶ τὴν κόρην καὶ ὅλος ὑπὸ τῆς ὄψεως ἔρωτος γεγονὼς τὴν ἐπιθυμίαν εἰς ἔργον ἐξήγαγε Καὶ ἐλάλησεν αὐτῇ κατὰ τὴν διάνοιαν τῆς παρθένου.
Τί ἐστι Κατὰ τὴν διάνοιαν τῆς παρθένου Ἐπειδὴ νέα ἦν ἡ κόρη ἐκεῖνα φησὶν αὐτῇ διελέχθη ἃ ἦν ἱκανὰ ἐπισπάσασθαι καὶ ἑλεῖν αὐτήν.
Καί φησι πρὸς τὸν πατέρα Λάβε μοι τὴν παιδίσκην ταύτην εἰς γυναῖκα.
Ἤκουσε δὲ ὁ Ἰακὼβ τὸ γεγονὸς καὶ τέως πράως ἔφερεν ἀναμένων τῶν ἀδελφῶν αὐτῆς τὴν παρουσίαν.
Ἦσαν γὰρ ἐν τοῖς ποιμνίοις.
Καὶ παρεσιώπησε φησὶν Ἰακὼβ ἕως τοῦ ἐλθεῖν αὐτούς.
Παραγενομένου δὲ τοῦ Ἐμὼρ πρὸς τὸν Ἰακὼβ ἦλθον καὶ οἱ ἀδελφοὶ τῆς Δείνας καὶ ἀκούσαντες τὰ γεγενημένα εἰς τὴν ἀδελφὴν αὐτῶν κατενύγησαν.
Τί ἐστι Κατενύγησαν Ἐλυπήθησαν οὐκ ἀνεκτὸν αὐτοῖς ὤφθη ἀλλὰ καὶ πάνυ χαλεπὸν καὶ λύπης αὐτοῖς ὑπόθεσις γέγονε.
Λυπηρὸν γὰρ φησὶν ἦν αὐτοῖς σφόδρα ὅτι ἄσχημον ἐποίησεν ἐν Ἰσραὴλ Συχὲμ κοιμηθεὶς μετὰ τῆς θυγατρὸς Ἰακώβ.
Ὁρᾷς τῶν παίδων τὴν σωφροσύνην Μεγίστην ὕβριν τὸ πρᾶγμα ἐλογίσαντο.
Εἶδες πῶς μὲν ὁ δίκαιος τοὺς ἑαυτοῦ παῖδας ἐπαίδευσεν εἰς τὴν ἀρετήν πῶς δὲ ὁ τοῦ Ἐμὼρ υἱὸς εἰς ἔργον ἀγαγὼν αὐτοῦ τὴν ἐπιθυμίαν τῷ πατρὶ καὶ πάσῃ τῇ πόλει ὀλέθρου ὑπόθεσις γίνεται Ἀλλὰ πρότερον ἀκούσωμεν τὰ παρὰ τοῦ Ἐμὼρ πρὸς αὐτοὺς λεγόμενα καὶ μετὰ ταῦτα εἴσεσθε τῶν ἀδελφῶν τῆς Δείνας τὴν πανουργίαν καὶ ὅπως ἐκδικῆσαι τὰ εἰς τὴν ἀδελφὴν γεγενημένα σπουδὴν ἐποιήσαντο.
Καὶ ἐλάλησε φησὶν αὐτοῖς Ἐμὼρ λέγων Συχὲμ ὁ υἱός μου προείλετο τῇ ψυχῇ τὴν θυγατέρα ὑμῶν.
Ὅρα πῶς ἤδη τὸν μέλλοντα καταλήψεσθαι αὐτὸν ὄλεθρον μηνύει.
Προείλετο φησὶ τῇ ψυχῇ ἀντὶ τοῦ Τὴν ψυχὴν αὐτοῦ ἐξέδωκεν ὑπὲρ τῆς θυγατρὸς ὑμῶν.
Ἐκεῖνος μὲν ἔλεγε τὴν ἐπιθυμίαν αὐτοῦ τὴν ἐπὶ τὴν κόρην δηλῶν μετὰ βραχὺ δὲ ἐμάνθανεν ὅτι τῆς ἀπωλείας καὶ ἑαυτοῦ καὶ πάντων τῶν αὐτόθι τοῦτο ἔσται ὑπόθεσις.
Ἐπεὶ οὖν φησὶν οὕτως ἐκκαίεται τῆς κόρης Δότε αὐτὴν αὐτῷ γυναῖκα καὶ ἐπιγαμβρεύσατε ἡμῖν.
Τὰς θυγατέρας ὑμῶν δότε ἡμῖν καὶ τὰς θυγατέρας ἡμῶν λάβετε τοῖς υἱοῖς ὑμῶν καὶ ἐν ἡμῖν κατοικεῖτε.
Καὶ ἰδοὺ ἡ γῆ πλατεῖα ἐναντίον ὑμῶν κατοικεῖτε καὶ ἐμπορεύεσθε ἐπ' αὐτῆς καὶ κτήσασθε ἐν αὐτῇ.
Ὅρα τὸν πατέρα διὰ τὴν περὶ τὸν παῖδα φιλοστοργίαν ὅσην ποιεῖται πρὸς τοὺς ξένους τὴν φιλοφροσύνην καὶ ὅπως αὐτοὺς ἐφελκύσασθαι βούλεται πάσης αὐτοῖς τῆς χώρας τὴν ἐξουσίαν διδούς.
Καὶ ταῦτα μὲν ὁ πατήρ ὁ δὲ παῖς θεασάμενος τοῦ πατρὸς τὴν περὶ αὐτὸν κηδεμονίαν καὶ ὅπως πάντα ποιεῖν ἕτοιμος ἦν ὥστε αὐτῷ εἰς ἔργον ἀγαγεῖν τὸ σπουδασθὲν προστίθησι καὶ παρ' ἑαυτοῦ καί φησι τῷ Ἰακὼβ καὶ πρὸς τοὺς ἀδελφοὺς τῆς κόρης Εὕροιμι χάριν ἐναντίον ὑμῶν καὶ ὃ ἐὰν εἴπητε δώσομεν.
Πληθύνατε τὴν φερνὴν καὶ δώσω καθ' ὅ τι ἂν εἴπητέ μοι καὶ δώσετέ μοι τὴν παῖδα ταύτην εἰς γυναῖκα.
Εἶδες καὶ τὸν πατέρα διὰ τὴν περὶ τὸν παῖδα κηδεμονίαν πολλὴν τὴν παράκλησιν ποιούμενον καὶ τὸν νέον ἑτοίμως ἅπαντα προϊέμενον ὑπὲρ τοῦ τῆς κόρης ἐπιτυχεῖν γʹ.
Τοῦτο γὰρ τοῦτο τὸ ὀλέθριον πάθος πάντα πείθει τὸν ἁλόντα καταδέξασθαι μέχρις ἂν αὐτὸν εἰς αὐτὸν ἀγάγῃ τοῦ ᾅδου τὸν πυθμένα.
Καὶ θέα μοι ὁ μὲν πρεσβύτης Ἰακὼβ ταῦτα ἀκούων σιγᾷ καὶ τὴν οἰκείαν ἐπιείκειαν μιμούμενος οὐδὲν φθέγγεται ἀλλὰ πράως φέρει τὴν εἰς τὴν θυγατέρα γεγενημένην ἐπήρειαν.
Οἱ δὲ υἱοὶ Ἰακὼβ εἶπαν φησὶ τῷ Συχὲμ καὶ Ἐμὼρ τῷ πατρὶ αὐτοῦ μετὰ δόλου καὶ ἐλάλησαν αὐτοῖς ὅτι ἐμόλυναν τὴν ἀδελφὴν αὐτῶν.
Σκόπει μοι διὰ τὴν τοῦ ἑνὸς λαγνείαν πῶς ἅπαντες οἱ τὴν πόλιν οἰκοῦντες συναπολαύουσι τῶν κακῶν.
Καθάπερ γὰρ πυρᾶς ἀναφθείσης καὶ οἱ πλησίον οἰκοῦντες τοῦ κινδύνου μετέχουσι τοῦ πυρὸς ἅπαντα ἐπινεμομένου τὸν αὐτὸν δὴ τρόπον καὶ νῦν ἡ τοῦ νέου ἀκολασία οὐ μόνον τὸν πατέρα ἀλλὰ καὶ πάντας τοὺς τῆς πόλεως ἄρδην ἠφάνισε.
Τί οὖν οἱ παῖδες τοῦ Ἰακώβ Μετὰ δόλου πρὸς αὐτοὺς ἀποκρίνονται.
Ἄξιον ἀκοῦσαι ἵνα μάθητε ὅπως ὑπερήλγησαν τῆς ἀδελφῆς.
Εἶπαν γὰρ φησὶ Συμεὼν καὶ Λευὶ ἀδελφοὶ Δείνας υἱοὶ δὲ Λείας Οὐ δυνησόμεθα ποιῆσαι τὸ ῥῆμα τοῦτο δοῦναι τὴν ἀδελφὴν ἡμῶν ἀνθρώπῳ ὃς ἔχει ἀκροβυστίαν.
Ἐὰν οὖν περιτέμνησθε τὴν σάρκα τῆς ἀκροβυστίας ὑμῶν δώσομεν τὰς θυγατέρας ἡμῶν ὑμῖν καὶ ἀπὸ τῶν θυγατέρων ὑμῶν ληψόμεθα καὶ ἐσόμεθα ὡς γένος ἕν.
Τὰ μὲν τῆς προτάσεως εὔλογα καὶ ἀκόλουθα ἀλλὰ μετὰ δόλου φησὶ διελέχθησαν.
Καὶ ἐὰν μὴ βούλησθε φησὶ τοῦτο ποιῆσαι λαβόντες τὴν θυγατέρα ἡμῶν ἀπελευσόμεθα.
Ταῦτα μὲν οἱ περὶ τὸν Συμεῶνα καὶ τὸν Λευὶ τὸν κατὰ πάντων φόνον μελετῶντες προέτειναν.
Ἐκεῖνοι δὲ πρὸς τὸ σπουδαζόμενον ὁρῶντες καὶ τὴν κόρην λαβεῖν ἐπιθυμοῦντες κατεδέξαντο τὰ εἰρημένα.
καὶ ἠρέσθησαν τοῖς προταθεῖσιν.
Ἤρεσε γὰρ φησὶν ὁ λόγος ἐναντίον αὐτῶν καὶ οὐκ ἠμέλλησε τοῦ πληρῶσαι τὰ ῥηθέντα ὁ νεανίσκος.
Ἐνέκειτο γὰρ τῇ θυγατρὶ Ἰακώβ.
Ὅλος φησὶν ἦν τῇ ἐπιθυμίᾳ τῆς κόρης ἐκδεδομένος.
Καὶ ἐλθόντες αὐτός τε καὶ ὁ πατὴρ πρὸς τὴν πύλην φησὶ διελέχθησαν πᾶσι τοῖς τὴν πόλιν οἰκοῦσι καὶ συνεβουλεύσαντο τὴν περιτομὴν καταδέξασθαι κατὰ τὴν ἐκείνων πρότασιν καὶ δέξασθαι αὐτοὺς πρὸς τὴν συνοίκησιν.
Καὶ ἐπλήρουν ἐκεῖνοι παραχρῆμα τὰ παρὰ τοῦ Ἐμὼρ καὶ τοῦ Συχὲμ λεχθέντα καὶ πάντες ἀθρόον τὸ σημεῖον τῆς περιτομῆς ἐπὶ τὸ σῶμα ἐδέχοντο.
Ἀλλὰ τοῦτο μαθόντες οἱ περὶ τὸν Συμεὼν καὶ τὸν Λευὶ εἰς ἔργον ἀγαγεῖν ἐπείγονται τὰ ἤδη βουλευθέντα αὐτοῖς Καὶ λαβόντες ἕκαστος τὴν μάχαιραν αὐτοῦ εἰσῆλθον εἰς τὴν πόλιν ἀσφαλῶς.
Τί ἐστιν Εἰς τὴν πόλιν ἀσφαλῶς Καίτοι δύο μόνοι ὄντες πρὸς τοσοῦτον πλῆθος παρετάττοντο ἀλλὰ πολλὴν αὐτοῖς τὴν ἀσφάλειαν προεξένει τὸ πάντας ἐκείνους καθάπερ τραυματίας κεῖσθαι.
Ἵνα γὰρ τοῦτο ἡμῖν δῆλον ποιήσῃ ἡ θεία Γραφὴ φησίν Ἐγένετο δὲ ἐν τῇ ἡμέρᾳ τῇ τρίτῃ ὅτε ἦσαν ἐν τῷ πόνῳ.
Τοῦτο ἐκείνοις τὴν ἀσφάλειαν κατεσκεύαζε καὶ τοὺς δύο ἰσχυροτέρους τῶν πολλῶν εἰργάζετο.
Καὶ ἀπέκτειναν φησὶ πᾶν ἀρσενικὸν ἀντὶ τοῦ πάντας τοὺς ἄνδρας τοὺς διὰ τὸ περιτετμῆσθαι κειμένους ὡς εἰπεῖν πρὸς τὴν σφαγὴν ἑτοίμους ὄντας καὶ μετὰ τῶν ἄλλων καὶ τὸν νέον τὸν εἰς τὴν ἀδελφὴν αὐτῶν ὑβρίσαντα ἐπεξῆλθον.
Καὶ οὐκ ἀρκεσθέντες τῇ τοσαύτῃ τιμωρίᾳ καὶ τὰ πρόβατα φησὶν αὐτῶν καὶ πάντα τὰ κτήνη καὶ πάντα τὰ σώματα αἰχμαλωτίσαντες οὕτως ἐπανῆλθον καὶ αὔτανδρον ἀνεῖλον τὴν πόλιν.
Εἶδες ἀγαπητὲ ὅσον εἰργάσατο κακὸν ἑνὸς νέου προπέτεια εἶδες ὅσον ἤνεγκεν ὄλεθρον πᾶσι τοῖς τὴν πόλιν οἰκοῦσι Ταῦτα δὴ μανθάνοντες ἀναχαιτίζωμεν τῶν ἡμετέρων παίδων τὰς ὁρμὰς καὶ πολὺν τῇ νεότητι τὸν χαλινὸν κατασκευάζωμεν τὸν ἀπὸ τοῦ φόβου τὸν ἀπὸ τῆς νουθεσίας καὶ ἐπιμελώμεθα τῆς αὐτῶν σωφροσύνης καὶ πάντα ποιῶμεν καὶ πραγματευώμεθα ὥστε τὴν ἡλικίαν τῆς νεότητος δυνηθῆναι διαφυγεῖν τὰς ἀτόπους ἐπιθυμίας.
Διὰ γὰρ τοῦτο καὶ ὁ κοινὸς ἡμῶν Δεσπότης ἰδὼν τῆς ἀνθρωπίνης φύσεως τὴν ἀσθένειαν τὸν γάμον ἐνομοθέτησεν ὥστε τῆς παρανόμου ἡμᾶς μίξεως ἀπαγαγεῖν.
Μὴ τοίνυν ἀμελῶμεν τῶν νέων ἀλλ' ἰδόντες τῆς καμίνου τὴν πυρὰν πρὶν ἢ εἰς ἀσέλγειαν ἐγκυλισθῆναι σπουδάζωμεν κατὰ τὸν τοῦ Θεοῦ νόμον αὐτοὺς συνάπτειν πρὸς γάμον ἵνα καὶ τὰ τῆς σωφροσύνης αὐτοῖς διατηρῆται καὶ μηδεμίαν λύμην δέξωνται ἐξ ἀκολασίας ἔχοντες ἀρκοῦσαν παραμυθίαν καὶ δυνάμενοι τῆς σαρκὸς τὰ σκιρτήματα καταστέλλειν καὶ κολάσεως ἐκτὸς εἶναι.
Ἀλλ' ἴδωμεν ὅπως τὰ παρὰ τῶν παίδων γεγενημένα διέθηκε τὸν πρεσβύτην.
Εἶπε γὰρ φησὶν Ἰακώβ Συμεὼν καὶ Λευὶ μισητόν με πεποιήκατε ὥστε πονηρόν με εἶναι τοῖς κατοικοῦσι τὴν γῆν.
Τίνος ἕνεκεν φησὶ τοσαύτην ἐπεδείξασθε τὴν ἄμυναν Τὰ γὰρ παρ' ὑμῶν γεγενημένα μῖσος ἐμοὶ μέγιστον προξενήσει παρὰ πάντων τῶν κατοικούντων τὴν γῆν.
Εἶτα δεικνὺς τὴν δειλίαν ἐν ᾗ κατέστη φησὶν Ἐγὼ δέ εἰμι ὀλιγοστὸς καὶ συναχθέντες ἐπ' ἐμὲ συγκόψουσί με καὶ ἐκτριβήσομαι μονονουχὶ λέγων Οὐκ ἴστε ὅτι ὀλίγοι ὄντες εὐκόλως τὰ αὐτὰ καὶ ἡμεῖς πεισόμεθα ὥσπερ ὑμεῖς τούτους διαθεῖναι ἠβουλήθητε.
Καὶ καθάπερ ὁ Συχὲμ τῷ πατρὶ καὶ πᾶσι τοῖς τὴν πόλιν οἰκοῦσι τούτου τοῦ ὀλέθρου γέγονεν αἴτιος οὕτω καὶ ὑμεῖς ἐμοί.
Διὰ γὰρ ὑμᾶς καὶ αὐτὸς μισητὸς ἔσομαι καὶ οὐδὲν τὸ κωλύον ἐκτριβῆναί με διὰ τὴν ὑμετέραν τόλμαν.
Οἱ δὲ φησὶν εἶπαν Ἀλλ' ὡσεὶ πόρνῃ χρήσονται τῇ ἀδελφῇ ἡμῶν Ὅρα τοὺς παῖδας σωφροσύνης ἕνεκεν τὴν ἄμυναν ἐπιδειξαμένους ἀπολογοῦνται γὰρ τῷ πατρὶ καί φασι Κατῄσχυναν ἡμᾶς ὡς εἰπεῖν ὡσεὶ πόρνῃ ἐχρήσαντο τῇ ἀδελφῇ ἡμῶν καὶ διὰ τοῦτο τοῦτο ποιῆσαι κατηναγκάσθημεν ἵνα καὶ τοῖς εἰς τὸ ἑξῆς διδασκαλία γένηται μὴ τοιαῦτα τολμᾷν.
Ἀλλ' ὅρα μοι λοιπὸν ἐνταῦθα τὴν ἄφατον τοῦ Θεοῦ κηδεμονίαν τὴν περὶ τὸν δίκαιον.
Ἐπειδὴ γὰρ εἶδεν αὐτὸν δεδοικότα διὰ τὰ ὑπὸ τῶν παίδων γεγενημένα τὴν αὐτόθι οἴκησιν Εἶπε φησὶν ὁ Θεός Ἀναστὰς ἀνάβηθι εἰς τὸν τόπον Βαιθὴλ καὶ οἴκει ἐκεῖ.
Ἐπειδὴ δέδοικας τοὺς ἐνταῦθα ἀναχώρει φησὶν ἐντεῦθεν καὶ οἴκει εἰς τὴν Βαιθὴλ Καὶ ποίησον ἐκεῖ θυσιαστήριον τῷ Κυρίῳ τῷ ὀφθέντι σοι ἐν τῷ σε ἀποδιδράσκειν ἀπὸ προσώπου Ἡσαῦ τοῦ ἀδελφοῦ σου.
Καὶ εἶπεν Ἰακὼβ τῷ οἴκῳ αὐτοῦ καὶ πᾶσι τοῖς μετ' αὐτοῦ Ἄρατε τοὺς θεοὺς τοὺς ἀλλοτρίους ἐκ μέσου ὑμῶν καὶ καθαρίσθητε καὶ ἀλλάξασθε τὰς στολὰς ὑμῶν καὶ ἀναστάντες ἀναβῶμεν εἰς Βαιθὴλ καὶ ποιήσωμεν ἐκεῖ θυσιαστήριον τῷ Κυρίῳ τῷ ἐπακούσαντί μου ἐν ἡμέρᾳ θλίψεως ὃς ἦν μετ' ἐμοῦ καὶ διέσωσέ με ἐν τῇ ὁδῷ ᾗ ἐπορεύθην.
Σκόπει τοῦ δικαίου πάλιν τὴν ὑπακοὴν καὶ τὸ φιλόθεον.
Ἐπειδὴ ἤκουσεν Ἀνάβηθι εἰς Βαιθὴλ καὶ ποίησον θυσιαστήριον καλέσας πάντας τοὺς αὐτοῦ εἶπεν Ἄρατε τοὺς θεούς.
Ποίους ἄν τις εἴποι θεούς Οὐδαμοῦ γὰρ ἔστιν ἰδεῖν θεοὺς αὐτὸν ἐσχηκότα ἄνωθεν γὰρ καὶ ἐξ ἀρχῆς φιλόθεος ἦν ὁ δίκαιος.
Ἀλλ' αἰνιττόμενος ἴσως τοὺς θεοὺς τοὺς τοῦ Λάβαν οὓς ἡ Ῥαχὴλ ἦν ὑφελομένη διὰ τοῦτό φησιν Ἐπειδὴ μέλλομεν τῷ ἀληθινῷ Θεῷ τῷ ἀεί μοι τὴν παρ' αὐτοῦ προστασίαν νείμαντι τὰς εὐχαριστίας ἀναφέρειν ἐξάρατε εἴ τινά ἐστιν ὑμῖν εἴδωλα Καὶ καθαρίσασθε καὶ ἀλλάξασθε τὰς στολὰς ὑμῶν καὶ οὕτως ἐπὶ τὴν πόλιν ὁρμήσομεν καὶ ἔξωθεν καὶ ἔσωθεν ἑαυτοὺς καθάραντες οὕτω συνέλθετε.
Μὴ μόνον τῇ τῶν ἱματίων φαιδρότητι τὴν καθαρότητα δεικνύντες ἀλλὰ καὶ τῇ τῶν εἰδώλων ἀφαιρέσει τοὺς λογισμοὺς τῆς διανοίας ἐκκαθάραντες οὕτως ἀνέλθωμεν ἐπὶ τὴν Βαιθήλ.
Καὶ ἔδωκαν φησὶ τῷ Ἰακὼβ τοὺς θεοὺς τοὺς ἀλλοτρίους  καὶ τὰ ἐνώτια τὰ ἐν τοῖς ὠσὶν αὐτῶν.
Ἴσως γὰρ καὶ ταῦτα σύμβολά τινα ἦν τῶν εἰδώλων ἐκείνων διὸ καὶ αὐτὰ μετὰ τῶν θεῶν προσφέρουσι τῷ Ἰακώβ.
Καὶ ἔκρυψεν αὐτὰ φησὶν ὑπὸ τὴν τερέβινθον τὴν ἐν Σηκίμοις καὶ ἀπώλεσεν αὐτὰ ἕως τῆς σήμερον ἡμέρας.
Ἔκρυψε φησὶν αὐτὰ καὶ ἀπώλεσεν ὥστε καὶ αὐτοὺς τοὺς τῆς πλάνης δούλους τὴν πλάνην διαφυγεῖν καὶ μηδένα ἕτερον τὴν ἐξ αὐτῶν λύμην δέξασθαι.
Καὶ ταῦτα ἅπαντα διαπραξάμενος ὁ δίκαιος Ἐξῆρε φησὶν ἐκ Σηκίμων καὶ ἐποιεῖτο τὴν ὁρμὴν εἰς τὴν Βαιθήλ.
Ἀλλ' ὅρα μοι πάλιν τοῦ Θεοῦ τὴν περὶ αὐτὸν κηδεμονίαν καὶ πῶς ἡμᾶς διδάσκει ἡ Γραφὴ ἅπαντα σαφῶς.
Ἐξελθόντος γὰρ φησὶ τοῦ δικαίου ἐκ Σηκίμων Ἐγένετο φόβος Θεοῦ ἐπὶ τὰς πόλεις τὰς κύκλῳ αὐτῶν καὶ οὐ κατεδίωξαν ὀπίσω τῶν υἱῶν Ἰσραήλ.
Εἶδες πόση ἡ πρόνοια καὶ πῶς ἐναργὴς ἡ παρ' αὐτοῦ ἀντίληψις ἐγένετο Ἐπέπεσε γὰρ ἐπ' αὐτοὺς φόβος καὶ οὐ κατεδίωξαν ὀπίσω αὐτῶν.
Ἐπειδὴ γὰρ τοῦτο ἐδεδοίκει ὁ δίκαιος καὶ ἔλεγεν Ὀλιγοστός εἰμι καὶ ἐκτριβήσομαι διὰ τοῦτό φησιν Φόβου αὐτοῖς ἐπιπεσόντος οὐ κατεδίωξαν ὀπίσω αὐτῶν.
Ὅταν γὰρ αὐτὸς βούληται τὴν ῥοπὴν τὴν παρ' ἑαυτοῦ εἰσενεγκεῖν καὶ τοὺς ἀσθενεῖς ἰσχυροτέρους τῶν δυνατῶν ἀπεργάζεται τοὺς ὀλίγους τῶν πλειόνων δυνατωτέρους καὶ οὐδὲν ἂν γένοιτο μακαριστότερον τοῦ τὴν ἄνωθεν ἐπισπασαμένου ῥοπήν.
Καὶ ἀπῆλθε φησὶν Ἰακὼβ εἰς Λούζαν ἥ ἐστιν ἐν γῇ Χαναὰν ἥ ἐστι Βαιθὴλ καὶ πᾶς ὁ λαὸς ὁ μετ' αὐτοῦ.
Καὶ ᾠκοδόμησεν ἐκεῖ θυσιαστήριον καὶ ἐκάλεσε τὸ ὄνομα τοῦ τόπου Βαιθήλ ἐκεῖ γὰρ ἐπεφάνη αὐτῷ ὁ Θεὸς ἐν τῷ ἀποδιδράσκειν αὐτὸν ἀπὸ προσώπου Ἡσαῦ τοῦ ἀδελφοῦ αὐτοῦ.
Παραγενόμενος φησὶν εἰς τὴν Βαιθὴλ ἐποίησε τὸ προσταχθὲν καὶ τὸ θυσιαστήριον οἰκοδομήσας ἐκάλεσε τὸ ὄνομα τοῦ τόπου Βαιθήλ.
Ἀπέθανε δὲ φησὶ Δεβόῤῥα ἡ τροφὸς Ῥεβέκκας καὶ ἐτάφη κατώτερον Βαιθὴλ ὑπὸ τὴν βάλανον καὶ ἐκάλεσεν Ἰακὼβ τὸ ὄνομα αὐτῆς βάλανος πένθους.
Ὁρᾷς πῶς ἀεὶ ἀπὸ τῶν συμβαινόντων τοὺς τόπους ὠνόμαζεν ὥστε διηνεκῆ διασώζεσθαι τὴν μνήμην Καὶ πῶς ἄν τις εἴποι ἡ τροφὸς τῆς Ῥεβέκκας συνῆν τῷ Ἰακὼβ πρόσφατον ἀπὸ τῆς Μεσοποταμίας παραγενομένῳ καὶ μηδέπω τὴν πρὸς τὸν πατέρα συντυχίαν ποιησαμένῳ Ἢ τάχα τοῦτο ἂν εἴποιμεν ὅτι ἡνίκα ἀπὸ τοῦ Λάβαν ἐπανῄει συνανελθεῖν τῷ Ἰακὼβ ἐπεθύμησεν ὥστε διὰ μακροῦ τοῦ χρόνου τὴν Ῥεβέκκαν θεάσασθαι καὶ πρὶν ἢ τὰ τῆς συντυχίας γενέσθαι ἐκεῖ τὸν βίον κατέλυσεν.
Ἀλλ' εἰ βούλεσθε καὶ ἡμεῖς ἐνταῦθα στήσωμεν τὸν λόγον ἀρκεσθέντες τοῖς εἰρημένοις ἐκεῖνο παρακαλέσαντες ὑμῶν τὴν ἀγάπην ὥστε καὶ αὐτοὺς πολλὴν τῆς ἀρετῆς ποιεῖσθαι τὴν ἐπιμέλειαν καὶ τῆς τῶν νέων σωφροσύνης ἐπιμελεῖσθαι.
Ἐντεῦθεν γὰρ ὡς εἰπεῖν ἅπαντα τίκτεται τὰ κακά.
Ἡ γὰρ συνήθεια τῆς πονηρίας τῷ χρόνῳ προϊοῦσα τοσαύτην ἐργάζεται τὴν λύμην ὡς μηδεμίαν λοιπὸν παραίνεσιν δύνασθαι περιγενέσθαι τῶν ἅπαξ ὑπὸ τῆς πονηρίας προδιδομένων καὶ καθάπερ αἰχμαλώτων ἀγομένων ᾗπερ ἂν ὁ διάβολος κελεύῃ.
Ἐκεῖνος γάρ ἐστι λοιπὸν ὁ ἐπιτάττων καὶ τὰ ὀλέθρια ἐκεῖνα κελεύων ἐπιτάγματα ἅπερ μεθ' ἡδονῆς πληροῦσιν οἱ νέοι τὸ παρὸν μόνον ἡδὺ ὁρῶντες καὶ τὴν μετὰ ταῦτα ὀδύνην οὐ λογιζόμενοι.
Διὸ παρακαλῶ χεῖρα ὀρέγειν τοῖς παισὶ τοῖς ἡμετέροις ἵνα μὴ καὶ τῶν ὑπ' ἐκείνων πραττομένων αὐτοὶ τὰς εὐθύνας ὑποστῶμεν.
Ἢ οὐκ ἴστε τί ὁ πρεσβύτης Ἠλεὶ πέπονθεν οὐ προσηκόντως διορθούμενος τῶν παίδων τὰ ἐλαττώματα Ὅταν γὰρ ᾖ πάθος τομῆς δεόμενον εἰ μέλλοι ὁ ἰατρὸς τοῦτο καταιονήσει θεραπεύειν ταχέως ἀνίατον ἐργάζεται τὸ πάθος οὐ τὴν ἁρμόττουσαν ἐπάγων ἰατρείαν τὸν αὐτὸν δὴ τρόπον καὶ ὁ πρεσβύτης ἐκεῖνος ὀφείλων ἄξια τῶν πλημμελημάτων εἰσπράξασθαι τοὺς ἑαυτοῦ παῖδας πολλῇ τῇ ἐπιεικείᾳ χρησάμενος τῆς τιμωρίας αὐτοῖς καὶ αὐτὸς ἐκοινώνησε.
Φοβηθέντες οὖν παρακαλῶ τὸ ὑπόδειγμα καὶ οἱ παῖδας ἔχοντες προνοῶμεν τῆς τούτων ἀνατροφῆς καὶ ἁπλῶς ἕκαστος τῶν συνοικούντων τὴν ἐπιμέλειαν ποιείσθω καὶ κέρδος μέγιστον κρινέτω τὴν τοῦ πλησίον ὠφέλειαν ἵνα τὰ πρὸς ἀρετὴν ἕκαστος πεπαιδευμένος καὶ τῆς κακίας τὴν πεῖραν διαφυγεῖν δυνηθῇ καὶ τὴν ἀρετὴν ἑλόμενος πολλὴν ἐπισπάσηται τὴν ἄνωθεν ῥοπήν ἧς γένοιτο πάντας ἡμᾶς ἐπιτυχεῖν χάριτι καὶ φιλανθρωπίᾳ τοῦ Κυρίου ἡμῶν Ἰησοῦ Χριστοῦ μεθ' οὗ τῷ Πατρὶ ἅμα τῷ ἁγίῳ Πνεύματι δόξα κράτος τιμὴ νῦν καὶ ἀεὶ καὶ εἰς τοὺς αἰῶνας τῶν αἰώνων.
Καὶ οἰκοδομήσας θυσιαστήριον ἐκάλεσε τὸ ὄνομα τοῦ τόπου Βαιθήλ ἐκεῖ γὰρ ἐπεφάνη αὐτῷ ὁ Θεὸς ἐν τῷ ἀποδιδράσκειν αὐτὸν ἀπὸ προσώπου Ἡσαῦ τοῦ ἀδελφοῦ αὐτοῦ.
Φέρε καὶ σήμερον εἰ βούλεσθε τὴν ἀκολουθίαν τῶν πρώην ἡμῖν εἰρημένων ἀναλαβόντες οὕτω πάλιν ἐκ τῶν ἑξῆς τὴν διδασκαλίαν πρὸς ὑμᾶς ποιησώμεθα.
Ἔτι γὰρ ἡμᾶς ἡ κατὰ τὸν Ἰακὼβ ἱστορία καὶ σήμερον ἱκανὴ παιδεῦσαι τὴν πολλὴν περὶ αὐτὸν τοῦ Θεοῦ πρόνοιαν καὶ ὅπως ταῖς οἰκείαις αὐτὸν ὑποσχέσεσι πάλιν ἐπέῤῥωσεν ἀμειβόμενος αὐτοῦ τὴν εὐγνωμοσύνην.
Ἐπειδὴ γὰρ ἐν τοῖς προλαβοῦσι διηγήσατο ἡμῖν ὅπως κατὰ τὸ τοῦ Θεοῦ πρόσταγμα καταλιπὼν τὴν Σήκιμα διὰ τὰ ὑπὸ τῶν παίδων αὐτοῦ γεγενημένα εἰς τὴν Λούζαν ἠπείγετο Καὶ οἰκοδομήσας φησὶ θυσιαστήριον ἐκάλεσε τὸ ὄνομα τοῦ τόπου Βαιθήλ ἐκεῖ γὰρ ἐπεφάνη αὐτῷ ὁ Θεὸς ἐν τῷ ἀποδιδράσκειν αὐτὸν ἀπὸ προσώπου Ἡσαῦ τοῦ ἀδελφοῦ αὐτοῦ.
Καὶ τοῦτο προστάξας τῷ δικαίῳ καὶ ἀπαλλάξας αὐτὸν τοῦ φόβου οὗ κατείχετο διὰ τὴν τῶν Σηκιμιτῶν ἀναίρεσιν τοῖς τὰς πόλεις ἐκείνας οἰκοῦσιν ἐπέβαλε φησὶ φόβον ὥστε μὴ καταδιῶξαι ὀπίσω αὐτοῦ.
Ὅρα τοῦ Θεοῦ τὴν πρόνοιαν καὶ ὅσῃ κέχρηται κηδεμονίᾳ περὶ τὸν Ἰακώβ.
Κατέσεισε φησὶ τῷ φόβῳ τὰς ψυχὰς τῶν τὰς πόλεις ἐκείνας οἰκούντων ὥστε μὴ καταδιῶξαι ὀπίσω αὐτοῦ ἐβούλοντο γὰρ ἴσως ἐπαμῦναι τοῖς Σηκιμίταις.
Ἀλλ' ἐπειδὴ καὶ παρὰ γνώμην τοῦ δικαίου γέγονε τὰ γεγενημένα καὶ οἱ περὶ τὸν Συμεὼν καὶ τὸν Λευὶ τῆς ἀδελφῆς τὴν σωφροσύνην ἐκδικοῦντες ἐκεῖνα εἰργάσαντο οὐ μόνον αὐτὸν καὶ τοὺς αὐτοῦ παῖδας τῆς ἀγωνίας τοῦ φόβου ἀπαλλάττει ἀλλὰ κἀκείνοις δειλίαν ἐνθεὶς ἀπέστησε τῆς κατ' αὐτῶν ὁρμῆς.
Εἴδετε πόσον ἐστὶν ἀπολαύειν τῆς ἄνωθεν ῥοπῆς Ὅταν γὰρ αὐτὸς ᾖ εὐνοϊκῶς περὶ ἡμᾶς διακείμενος πάντα ἐκποδὼν γίνεται τὰ λυπηρά.
Ὥσπερ γὰρ τῷ δικαίῳ θάρσος ἐνέθηκεν οὕτως ἐκείνοις φόβον ἐπέσεισε.
Δεσπότης γὰρ ὢν πάντα πρὸς ὃ βούλεται μετασκευάζει καὶ τὴν εὐμήχανον αὐτοῦ σοφίαν διὰ πάντων ἐπιδείκνυται.
Καὶ οὐδὲν ἰσχυρότερον ἂν γένοιτό ποτε τοῦ τὴν ἄνωθεν συμμαχίαν ἐπισπωμένου ὥσπερ οὖν οὐδὲν ἀσθενέστερον τοῦ ταύτης ἠρημωμένου.
Ἰδοὺ γοῦν οὗτος ὁ δίκαιος εὐαρίθμητος ὢν καὶ σφόδρα ὀλιγοστὸς ἐπειδὴ ὑπὸ τῆς τοῦ Θεοῦ δεξιᾶς ἐφρουρεῖτο καὶ θάρσος ἐλάμβανε καὶ τὴν ἐπιβουλὴν διέφυγεν ἐκεῖνοι δὲ καὶ εἰς πλῆθος πολὺ συντείνοντες καὶ κατὰ ταὐτὸν τὴν συμφωνίαν ἐπιδεικνύμενοι οὐδὲ οὕτως ἴσχυόν τι τῶν βουλευθέντων εἰς ἔργον ἀγαγεῖν.
Ἐγένετο γὰρ φησὶ φόβος Θεοῦ ἐπὶ τὰς πόλεις τὰς κύκλῳ αὐτῶν.
Ἐπειδὴ τοίνυν ἀπηλλάγη τοῦ φόβου καὶ τῶν ἐγχωρίων ὁ δίκαιος ὅρα πάλιν τοῦ Θεοῦ τὴν ὑπερβάλλουσαν φιλανθρωπίαν ἣν περὶ αὐτὸν ἐπιδείκνυται.
Ὤφθη γὰρ αὐτῷ φησὶν ὁ Θεὸς ἔτι ὄντι ἐν Λούζᾳ.
Τίνος ἕνεκεν πρόσκειται τὸ Ἔτι Οὐχ ἁπλῶς ἀλλ' ἵνα μάθῃς ὅτι καὶ ἤδη ἐν τῷ τόπῳ τούτῳ ὤφθη αὐτῷ πρότερον ἡνίκα φεύγων τὸν ἀδελφὸν ἐπὶ τὴν Μεσοποταμίαν ἐποιεῖτο τὴν ὁρμήν.
Καὶ νῦν οὖν φησι Καθάπερ τότε ὤφθη αὐτῷ ἀπιόντι οὕτω καὶ νῦν ἐπανερχομένῳ ἐν τῷ αὐτῷ τόπῳ ἐπιφαίνεται καὶ βεβαιοῖ τὰς ὑποσχέσεις ἃς ἡνίκα ἀπῄει πρὸς αὐτὸν ἐποιήσατο παρασκευάζων τὸν δίκαιον θαῤῥῆσαι τοῖς ἐπηγγελμένοις καὶ μὴ διὰ τὸν ἐν μέσῳ χρόνον ἐνδυάσαι.
Καὶ εὐλόγησεν αὐτὸν καὶ εἶπεν αὐτῷ Τὸ ὄνομά σου οὐ κληθήσεται ἔτι Ἰακὼβ ἀλλ' Ἰσραὴλ ἔσται τὸ ὄνομά σου.
Καίτοι καὶ ἤδη τὴν προσηγορίαν αὐτῷ ἦν ἐπιθεὶς ἡνίκα τὴν διάβασιν ἐποιήσατο τοῦ Ἰαβὼχ ἀλλὰ πλείονα πληροφορίαν ἐνθεῖναι τῷ δικαίῳ βουλόμενος καὶ νῦν τὴν αὐτὴν ποιεῖται πρὸς αὐτὸν εὐλογίαν καί φησιν Ἰσραὴλ κληθήσεται τὸ ὄνομά σου καὶ αὐξάνου καὶ πληθύνου καὶ ἔθνη καὶ συναγωγαὶ ἐθνῶν ἔσονται ἐκ σοῦ καὶ βασιλεῖς ἐκ τῆς ὀσφύος σου ἐξελεύσονται.
Ὅρα μέγεθος εὐλογίας.
Οὐ μόνον εἰς πλῆθος αὐτὸν ἐκταθήσεσθαί φησιν ἀλλὰ καὶ ἐπίδοξον γενήσεσθαι τὸ ἐξ αὐτοῦ σπέρμα.
Βασιλεῖς γὰρ ἐκ τῆς ὀσφύος σου ἐξελεύσονται προμηνύων αὐτῷ ἐντεῦθεν ἤδη τῶν ἐξ αὐτοῦ τικτομένων τὴν περιφάνειαν.
Καὶ τὴν γῆν φησὶν ἣν τῷ Ἀβραὰμ καὶ Ἰσαὰκ δέδωκα σοὶ δέδωκα αὐτὴν καὶ τῷ σπέρματί σου μετὰ σὲ δώσω τὴν γῆν ταύτην.
Ἐπειδὴ διὰ τὰ γεγενημένα ἐν Σηκίμοις ὑπὸ τοῦ Συμεὼν καὶ Λευὶ ἔλεγεν Ὀλιγοστός εἰμι ἐν ἀριθμῷ καὶ συναχθέντες ἐπ' ἐμὲ συγκόψουσί με καὶ ἐκτριβήσομαι ἐγώ τε καὶ ὁ οἶκός μου καὶ διὰ πάντων ἐδείκνυ καὶ τὴν ὀλιγοψυχίαν καὶ τὴν πολλὴν δειλίαν ἐν ᾗ κατείχετο διὰ τοῦτο ὁ φιλάνθρωπος Δεσπότης νῦν φησι πρὸς αὐτόν Ἐπειδὴ εἶπες Ὀλιγοστός εἰμι μάνθανε ὅτι καὶ αὐξηθήσῃ καὶ πληθυνθήσεταί σου τὸ σπέρμα καὶ οὕτως ἔσται ἐπίδοξον ὡς συναγωγὰς ἐθνῶν καὶ βασιλεῖς ἐξ αὐτῶν γενέσθαι καὶ οὐ μόνον οὐκ ἐκτριβήσῃ ἀλλὰ σὺ καὶ τὸ σπέρμα τὸ σὸν πᾶσαν τὴν γῆν ταύτην κληρονομήσει.
Καὶ ταύτας πρὸς αὐτὸν τὰς ὑποσχέσεις ποιησάμενος Ἀνέβη ὁ Θεὸς ἀπ' αὐτοῦ φησὶν ἐκ τοῦ τόπου οὗ ἐλάλησε μετ' αὐτοῦ.
Ὅρα πόση ἡ συγκατάβασις τῶν λέξεων τῆς θείας Γραφῆς.
Ἀνέβη φησὶν ὁ Θεὸς ἀπ' αὐτοῦ οὐχ ἵνα καὶ ἐν τόπῳ νομίσωμεν περικεκλεῖσθαι τὸ Θεῖον ἀλλ' ἵνα καὶ διὰ τούτου μάθωμεν αὐτοῦ τὴν ἄφατον φιλανθρωπίαν ὅτι τῇ ἀνθρωπίνῃ ἀσθενείᾳ συγκαταβαίνουσα ἡ τοῦ Πνεύματος χάρις οὕτως ἅπαντα διηγεῖται.
Τὸ γὰρ ἀνέβη καὶ κατέβη ἀνάξιον Θεοῦ ἀλλ' ἐπειδὴ τοῦτο μάλιστα τεκμήριον τῆς ἀφάτου αὐτοῦ φιλανθρωπίας τὸ διὰ τὴν ἡμετέραν διδασκαλίαν καὶ τῆς παχύτητος τῶν τοιούτων ῥημάτων ἀνέχεσθαι διὰ τοῦτο ἀνθρωπίναις λέξεσι κέχρηται ἐπειδὴ οὐδὲ δυνατὸν ἦν ἑτέρως τὴν ἀκοὴν τὴν ἀνθρωπίνην ἐνεγκεῖν τῶν λεγομένων τὸ ὕψος εἰ πρὸς τὴν ἀξίαν τοῦ Δεσπότου ἡμῖν διελέγετο.
Ὅπερ ἐννοοῦντες μηδέποτε τῇ ταπεινότητι τῶν λέξεων ἐναπομένωμεν ἀλλὰ καὶ διὰ τοῦτο θαυμάζωμεν αὐτοῦ τὴν ἄφατον ἀγαθότητα ὅτι τοσαύτῃ συγκαταβάσει κεχρῆσθαι οὐ παραιτεῖται διὰ τὸ ἀσθενὲς τῆς φύσεως ἡμετέρας.
Ἀλλ' ὅρα πάλιν τὸν δίκαιον τοῦτον τὴν οἰκείαν εὐγνωμοσύνην ἐπιδεικνύμενον.
Ἔστησε γὰρ φησὶν Ἰακὼβ στήλην λιθίνην ἐν τῷ τόπῳ ᾧ ἐλάλησε μετ' αὐτοῦ ὁ Θεὸς καὶ ἔσπεισεν ἐπ' αὐτὴν σπονδὴν καὶ ἐπέχεεν ἔλαιον καὶ ἐκάλεσε τὸ ὄνομα τοῦ τόπου ἐν ᾧ ἐλάλησε μετ' αὐτοῦ Βαιθήλ.
Σκόπει πῶς ἀεὶ ταῖς προσηγορίαις τῶν τόπων ἄληστον ὁ δίκαιος οὗτος τὴν μνήμην ἐναποτίθεται ὥστε καὶ ταῖς μετὰ ταῦτα γενεαῖς κατάδηλον γίνεσθαι τὴν αὐτόθι γεγενημένην ὀπτασίαν τῷ δικαίῳ.
Καὶ ἀπάρας φησὶν Ἰακὼβ ἔπηξε τὴν σκηνὴν αὐτοῦ ἐπέκεινα τοῦ πύργου Γαδήρ.
Προσωτέρω πάλιν ἀναχωρεῖ ὁ δίκαιος ἐπειγόμενος κατὰ μικρὸν φθάσαι τὸν τόπον ἔνθα κατῴκει ὁ Ἰσαάκ.
Εἶτα φησίν Ὅτε ἤγγισε τοῦ εἰσελθεῖν εἰς Ἐφραθᾶ ἡ Ῥαχὴλ ἐδυστόκησεν ἐν τῷ τόκῳ.
Καὶ ἐγένετο ἐν τῷ σκληρῶς αὐτὴν τίκτειν εἶπεν αὐτῇ ἡ μαῖα Θάρσει καὶ γὰρ οὗτός σοί ἐστιν υἱός.
Μὴ ἀγωνία φησί τέξῃ γὰρ υἱόν.
Εἰ γὰρ καὶ διακόπτουσί σε αἱ ὠδῖνες ἀλλ' ὅμως ἕξεις υἱόν.
Ἐγένετο δὲ ἐν τῷ ἀφιέναι αὐτὴν τὴν ψυχὴν ἀπέθνησκε γὰρ καὶ ἐκάλεσε τὸ ὄνομα αὐτοῦ Υἱὸς ὀδύνης μου ὁ δὲ πατὴρ αὐτοῦ ἐκάλεσεν αὐτὸν Βενιαμίν.
Ἐκείνη μὲν ἐκ τοῦ συμβεβηκότος αὐτῇ τὴν προσηγορίαν ἐπιτίθησι τῷ παιδὶ ὁ δὲ πατὴρ Βενιαμὶν αὐτὸν ἐκάλεσε.
Καὶ μετὰ τὸ τεκεῖν φησὶν Ἀπέθανε καὶ ἐτάφη ἐν τῇ ὁδῷ Ἐφραθᾶ αὕτη ἐστὶ Βηθλεέμ.
Καὶ ἔστησεν Ἰακὼβ στήλην ἐπὶ τοῦ μνημείου.
Τὴν ἀθυμίαν τὴν ἐπὶ τῇ τελευτῇ τῆς Ῥαχὴλ παρεμυθεῖτο ὁ τεχθεὶς καὶ παρεσκεύαζε πράως φέρειν τὸν δίκαιον τὴν ἀποβολὴν τῆς Ῥαχήλ.
Ἐντεῦθεν λοιπὸν διαδέχεται τοῦ Ῥουβὴν ἡ προπέτεια.
Πορευθεὶς γὰρ φησὶν ἐκοιμήθη μετὰ Βάλλας τῆς παλλακῆς τοῦ πατρὸς αὐτοῦ καὶ ἤκουσεν Ἰσραὴλ καὶ πονηρὸν ἐφάνη ἐναντίον αὐτοῦ.
Καὶ γὰρ ἦν παράνομον σφόδρα τὸ γεγονός.
Διὰ τοῦτο καὶ μετὰ ταῦτα νομοθετῶν Μωϋσῆς ἀπηγόρευεν υἱὸν καὶ πατέρα τῇ αὐτῇ ἐπιμίγνυσθαι.
Ἵνα γὰρ μὴ ὁδῷ προβαίνοντες συνήθειαν τὸ πρᾶγμα ἐργάσωνται ὁ νομοθέτης προαναστέλλει τιμωρίᾳ ὑπεύθυνον εἶναι τὸν τοιοῦτον διαγορεύων.
Ἀλλ' ὅμως καὶ οὕτω νῦν μὲν πράως ἔφερεν ὁ Ἰακὼβ τῇ φυσικῇ φιλοστοργίᾳ νικώμενος.
Μετὰ δὲ ταῦτα μέλλων ἐξιέναι τοῦ βίου στηλιτεύει τὸν παῖδα ἀνάγραπτον αὐτοῦ τὴν παρανομίαν ποιούμενος καὶ ἀρώμενος αὐτῷ ἵνα διὰ τῶν εἰς ἐκεῖνον γεγενημένων καὶ οἱ εἰς τὸ ἑξῆς σωφρονίζωνται.
Ἐντεῦθεν ἡμῖν λοιπὸν ἀπαριθμεῖται τοὺς παῖδας τοῦ Ἰακὼβ ὁ μακάριος Μωϋσῆς καὶ διδάσκει ἡμᾶς ἐξ ὧν διηγεῖται τοῦ δικαίου τὴν ἀρετήν.
Ἵνα γὰρ μὴ νομίσῃς ἁπλῶς καὶ ὡς ἔτυχεν αὐτὸν τὴν συνουσίαν ποιήσασθαι τὴν πρὸς τὴν Ῥαχὴλ καὶ τὴν Λείαν καὶ τὰς δύο παιδίσκας δεικνὺς ὅτι οἰκονομίᾳ τινὶ ὑπηρετούμενος τῆς πρὸς αὐτὰς ὁμιλίας ἠνέσχετο καὶ ὥστε τὰς δώδεκα φυλὰς ἐξ αὐτοῦ τεχθῆναι διά τοι τοῦτο οὐκ ἔτι μνημονεύει ἡ Γραφὴ ὡς ἑτέρου γενομένου αὐτῷ παιδὸς ἵνα μάθῃς ὅτι οὐχ ἁπλῶς οὐδὲ εἰκῆ τοῦτο γεγένηται.
Ἦσαν δὲ φησὶν υἱοὶ τοῦ Ἰακὼβ δώδεκα.
Καὶ διαιρεῖ λοιπὸν τοὺς τῆς Λείας καὶ Ῥαχὴλ καὶ τότε καὶ τοὺς τῶν παιδισκῶν ἀπαριθμεῖται καί φησιν Οὗτοι υἱοὶ Ἰακὼβ οἳ ἐγένοντο αὐτῷ ἐν τῇ Μεσοποταμίᾳ.
Καὶ μὴν ὁ Βενιαμὶν νῦν ἐτέχθη ἡνίκα περὶ τὴν Βηθλεὲμ ἔφθασε.
Τίνος οὖν ἕνεκεν οὕτως εἶπεν ἡ Γραφὴ Οἳ ἐγένοντο αὐτῷ ἐν τῇ Μεσοποταμίᾳ Ἴσως πρὸ τῆς ἐκεῖθεν ἐξόδου ἡ Ῥαχὴλ αὐτὸν συλλαβοῦσα ἐτύγχανε.
Καὶ ἦλθε φησὶν Ἰακὼβ πρὸς Ἰσαὰκ τὸν πατέρα αὐτοῦ.
Σκόπει μοι πάλιν ἐνταῦθα πῶς ἐν ἅπασι πληροφορεῖν ἐβούλετο τοὺς δικαίους ὁ φιλάνθρωπος Θεός.
Ἐπειδὴ γὰρ παρεγένετο μετὰ τοσούτων ἐτῶν ἀριθμὸν ὁ Ἰακὼβ πρὸς τὸν πατέρα καὶ μεγίστη γέγονεν ἑκατέροις ἡ παράκλησις καὶ τῷ παιδὶ ἐκ τῆς τοῦ πατρὸς θέας καὶ τῷ πατρὶ θεασαμένῳ τοῦ παιδὸς τὴν περιουσίαν καὶ τὸν χορὸν τῶν ὑπ' αὐτοῦ τεχθέντων.
Τότε φησὶν ἐτελεύτησεν ὁ Ἰσαὰκ πρεσβύτης καὶ πλήρης ἡμερῶν.
Εἰ γὰρ ἡνίκα τῆς εὐλογίας τὴν κλοπὴν ἐποιεῖτο ὁ Ἰακὼβ ἠμβλύνθησαν οἱ ὀφθαλμοὶ αὐτοῦ φησὶν ὅθεν καὶ τὰ τῆς ἀπάτης αὐτῷ προεχώρησεν ἐννόησον μετὰ τοσούτων ἐτῶν ἀριθμὸν ὅπως ἦν γεγηρακώς.
Καὶ ἔθαψαν αὐτὸν φησὶν Ἡσαῦ καὶ Ἰακώβ.
Ἀλλὰ λοιπὸν τῆς τελευτῆς τοῦ πατρὸς γενομένης Λαβὼν φησὶ τὰς γυναῖκας αὐτοῦ Ἡσαῦ καὶ τοὺς υἱοὺς καὶ πάντας τοὺς αὐτοῦ καὶ πάντα ὅσα ἐκτήσατο ἐν γῇ Χαναὰν ἐπορεύθη.
Οὐκ ἠδύνατο γὰρ φησὶν ἡ γῆ τῆς παροικήσεως φέρειν αὐτοὺς ἀπὸ τοῦ πλήθους τῶν ὑπαρχόντων.
Καὶ ᾤκησε λοιπὸν ἐν τῷ ὄρει Σηείρ.
Καὶ διηγησαμένη ἡμῖν ἡ θεία Γραφὴ τοὺς ἐκ τοῦ Ἡσαῦ τεχθέντας καὶ τὰ ἔθνη τὰ ὑπ' αὐτοῦ γεγενημένα φησί Παρῴκησε δὲ Ἰακὼβ ἐν τῇ γῇ οὗ παρῴκησεν ὁ πατὴρ αὐτοῦ ἐν γῇ Χαναάν.
Ἀλλ' ἐντεῦθεν λοιπὸν πάλιν διαδέχεται ἡμᾶς ἑτέρα πραγματεία ἡ κατὰ τὸν θαυμάσιον Ἰωσήφ.
Ἀλλ' εἰ βούλεσθε ἐνταῦθα στήσαντες τὸν λόγον εἰς ἑτέραν ἀρχὴν ταμιευσόμεθα τὴν κατὰ τὸν παῖδα τοῦ Ἰακὼβ ἱστορίαν ἐκεῖνο παραινέσαντες ὑμῶν τῇ ἀγάπῃ μετὰ ἀκριβείας προσέχειν τοῖς λεγομένοις καὶ ἐξ ἑκάστου τῶν ἐν τῇ θείᾳ Γραφῇ κειμένων μεγίστην καρποῦσθαι τὴν ὠφέλειαν καὶ μηδὲν ἁπλῶς παρατρέχειν.
Θησαυρὸς γάρ ἐστι πνευματικὸς τὰ θεῖα λόγια καὶ καθάπερ ἀπὸ τοῦ αἰσθητοῦ θησαυροῦ καὶ λίθον ἕνα πολλάκις ὑφελόμενός τις πολὺν ἑαυτῷ ἐργάζεται τὸν πλοῦτον οὕτω καὶ ἐνταῦθα αἱ τῶν δικαίων ἀρεταὶ εἰ προσέχειν βουλοίμεθα τοσαύτην ἡμῖν τὴν ὠφέλειαν παρέχειν δυνήσονται ὡς καὶ πρὸς τὸν ὅμοιον αὐτῶν διεγερθῆναι ζῆλον.
Οὕτω γὰρ δυνησόμεθα καὶ ἡμεῖς τῆς αὐτῆς τοῖς δικαίοις ἀπολαῦσαι παρὰ τοῦ Θεοῦ εὐνοίας.
Οὐδὲ γὰρ προσωπολήπτης ἐστὶν ὁ Θεὸς ἀλλ' ἐν παντὶ ἔθνει ὁ φοβούμενος αὐτὸν καὶ ἐργαζόμενος δικαιοσύνην δεκτὸς αὐτῷ ἐστιν ὥστε εἰ βουλοίμεθα οὐδὲν τὸ κωλύον τοσαύτης ἢ καὶ πλείονος ἡμᾶς ἀπολαῦσαι τῆς ἄνωθεν ῥοπῆς.
Ἐὰν γὰρ μόνον ἡμᾶς ἴδῃ τὰ παρ' ἑαυτῶν εἰσφέροντας καὶ τὰ αὐτῷ δοκοῦντα προτιμῶντας τῶν ἀνθρωπίνων τοσαύτην καὶ αὐτὸς ἐπιδείξεται τὴν κηδεμονίαν ὡς ἐν ἅπασιν ἀχειρώτους ἡμᾶς ἐργάσασθαι.
Καὶ γὰρ πολέμιον ἔχομεν διηνεκῆ καὶ ἄσπονδον τὴν πρὸς ἡμᾶς ἔχθραν κεκτημένον.
Διὸ πολλῆς ἡμῖν δεῖ τῆς ἀγρυπνίας ὥστε περιγενέσθαι αὐτοῦ δυνηθῆναι τῆς μηχανῆς καὶ ἀνωτέρους καταστῆναι τῶν τούτου βελῶν.
Οὐχ ἑτέρως δὲ περιεσόμεθα ἢ διὰ τῆς ἀρίστης πολιτείας ἐπισπάσασθαι δυνηθέντες τὴν ἄνωθεν συμμαχίαν.
Ἀρίστη δέ ἐστι πολιτεία βίος καθαρός.
Τοῦτο γὰρ ὁ θεμέλιος καὶ ἡ κρηπὶς τῆς ἀρετῆς ὁ γὰρ τοῦτον ἀσφαλῶς καταβαλλόμενος εὐκολώτερον τῶν ἄλλων ἁπάντων περιέσεται οὔτε γὰρ χρημάτων ἐπιθυμία τοῦ τοιούτου περιγενήσεται οὔτε δόξης ἔρως οὔτε βασκανία οὔτε ἕτερόν τι τῶν παθῶν.
Καὶ πῶς ἐγὼ λέγω.
Ὅταν γάρ τις καθαρὸν ἔχῃ τὸ συνειδὸς καὶ παντὸς ῥύπου ἀπηλλαγμένον δυνήσεται καὶ τὸν ἁπάντων Δεσπότην ἔνοικον ἔχειν.
Μακάριοι γὰρ οἱ καθαροὶ φησὶ τῇ καρδίᾳ ὅτι αὐτοὶ τὸν Θεὸν ὄψονται.
Ὅταν δὲ ἐκεῖνον ἔνοικον ἔχειν καταξιωθῇ ὡς ἁπλῶς καὶ εἰκῆ τὸ σῶμα περικείμενος οὕτω λοιπὸν διακείσεται καὶ πάντων τῶν ἀνθρωπίνων πολλὴν ἐπιδείξεται τὴν ὑπεροψίαν.
Ἅπαντα γὰρ τὰ ὁρώμενα σκιὰ καὶ ὄναρ τῷ τοιούτῳ φανεῖται καὶ καθάπερ ἐν τῷ οὐρανῷ τὸ πολίτευμα ἔχων οὕτως οὐδενὸς τῶν παρόντων ἐπιθυμήσει.
Τοιοῦτος ἦν Παῦλος ὁ τῆς οἰκουμένης διδάσκαλος διὸ καὶ ἐβόα λέγων Ἢ δοκιμὴν ζητεῖτε τοῦ ἐν ἐμοὶ λαλοῦντος Χριστοῦ Καὶ πάλιν Ζῶ δὲ οὐκ ἔτι ἐγὼ ζῇ δὲ ἐν ἐμοὶ Χριστός.
Καὶ πάλιν Ὃ δὲ νῦν ζῶ ἐν σαρκὶ ἐν πίστει ζῶ.
Εἶδες ἄνδρα σῶμα περικείμενον καὶ ὡς ἐν ἀσωμάτῳ λήξει αὐτὸν τυγχάνοντα οὕτω πάντα φθεγγόμενον δʹ.
Τοῦτον ἅπαντες ζηλώσωμεν καὶ νεκρώσωμεν ἡμῶν τὰ μέλη τῆς σαρκὸς καὶ πρὸς τὴν ἁμαρτίαν ἀνενέργητα αὐτὰ ἐργασώμεθα οὕτω γὰρ μάλιστα αὐτὰ δυνησόμεθα παραστῆσαι τῷ Θεῷ θυσίαν εὐάρεστον.
Εἶδες τὸ καινὸν καὶ παράδοξον τῆς θυσίας ταύτης Ὅταν νεκρὰ γένηται τὰ μέλη τότε μᾶλλον εὐπρόσδεκτα τῇ θυσίᾳ γίνεται.
Τίνος ἕνεκεν καὶ διὰ τί Ἐπειδὴ πνευματική ἐστιν ἡ θυσία καὶ οὐδὲν αἰσθητὸν ἔχει.
Ἐπὶ μὲν γὰρ τῆς θυσίας τῆς αἰσθητῆς οὐ μόνον τὸ νεκρόν ἐστιν ἀπόβλητον ἀλλὰ καὶ τὸ ζῶν εἰ λώβην τινὰ ἔχοι οὐδὲ τοῦτο εἰς θυσίαν δεκτὸν ἂν γένοιτό ποτε.
Καὶ τοῦτο ἐξ ἀρχῆς ἐνομοθετεῖτο οὐχ ἁπλῶς ἀλλ' ἵνα διὰ τῆς τῶν ἀλόγων παρατηρήσεως κατὰ μικρὸν ἐναχθῶμεν μετὰ τῆς τοσαύτης φυλακῆς τὴν πνευματικὴν ταύτην καὶ λογικὴν θυσίαν προσάγειν.
Ὃ γάρ ἐστιν ἐκεῖ λώβη καὶ τὸ ὠτότμητον καὶ κολοβόκερκον τοῦτο ἐνταῦθα πονηρία ἐπιθυμία ἀσέλγεια χρημάτων ἔρως καὶ πᾶσα ἁμαρτία καὶ ὅπερ ἐστὶν ἐκεῖ τὸ ὑγιὲς καὶ τὸ πάντῃ μώμου ἀπηλλαγμένον τοῦτο ἐνταῦθα τὸ νεκρὸν τῷ κόσμῳ πάντῃ γεγονότα οὕτω πρὸς τὴν θυσίαν τὴν πνευματικὴν ἐπιτήδειον ἑαυτὸν καταστῆσαι.
Ταῦτα μὴ ἁπλῶς παρατρέχωμεν ἀλλ' ἐμπηγνύντες αὐτὰ τῇ ἑαυτῶν διανοίᾳ σπουδάσωμεν μὴ ἐλάττους ὀφθῆναι τῶν Ἰουδαίων τῶν ἐν τῇ σκιᾷ τοσαύτην ἐπιδεικνυμένων παρατήρησιν.
Ὥσπερ γὰρ ἐκεῖνοι ἔτι τῷ λύχνῳ παρακαθήμενοι τοσαύτην ἐποιοῦντο τὴν φυλακὴν οὕτως ἡμεῖς ἐπειδὴ ὑπὸ τοῦ ἡλίου τῆς δικαιοσύνης καταυγασθῆναι κατηξιώθημεν καὶ τὴν σκιὰν καταλιπόντες πρὸς τὴν ἀλήθειαν ἐχειραγωγήθημεν τὴν ὁμοίαν φυλακὴν ἐπιδειξώμεθα περὶ τὴν πνευματικὴν ταύτην θυσίαν.
Καὶ μηδὲ τὰ μικρὰ ἁμαρτήματα νομιζόμενα ἁπλῶς παρατρέχωμεν ἀλλὰ καθ' ἑκάστην ἡμέραν ἑαυτοὺς εὐθύνας ἀπαιτῶμεν καὶ ῥημάτων καὶ βλεμμάτων καὶ δίκας ἑαυτοὺς εἰσπραττώμεθα ἵνα τῆς ἐκεῖθεν κολάσεως ἑαυτοὺς ἐλευθερώσωμεν.
Διὰ γὰρ τοῦτο καὶ Παῦλός φησιν Εἰ γὰρ ἑαυτοὺς ἐκρίνομεν οὐκ ἂν ἐκρινόμεθα.
Ὥστε ἐὰν ἑαυτοὺς ἐνταῦθα κατακρίνωμεν ἐπὶ τοῖς καθ' ἑκάστην ἡμέραν ὑφ' ἡμῶν ἁμαρτανομένοις ὑποτεμνόμεθα τῆς ἐκεῖ κρίσεως τὴν σφοδρότητα.
Εἰ δὲ ῥᾳθυμήσαιμεν Κρινόμενοι φησὶν ὑπὸ Κυρίου παιδευόμεθα.
Προλαβόντες τοίνυν ἑαυτοὺς καταδικάσωμεν μετὰ πολλῆς τῆς εὐγνωμοσύνης καὶ μηδενὸς εἰδότος τὸ δικαστήριον τοῦ συνειδότος καθίσαντες οὕτω βασανίσωμεν ἑαυτῶν τοὺς λογισμοὺς καὶ ὀρθὴν τὴν κρίσιν ἐκφέρωμεν ἵνα τὸν ἐπηρτημένον φόβον δεδοικὼς ὁ λογισμὸς μηκέτι ἀνέχηται ὑποσύρεσθαι ἀλλὰ τὴν ὁρμὴν ἀναχαιτίζῃ καὶ τὸν ἀκοίμητον ἐκεῖνον ὀφθαλμὸν προορώμενος ἀποτειχίζῃ τῷ διαβόλῳ τὴν εἴσοδον.
Ὅτι γὰρ ἀπὸ ῥᾳθυμίας ἅπαντα ὑπομένομεν αὐτὴ βοᾷ τῶν πραγμάτων ἡ πεῖρα.
Ὥσπερ γὰρ ἐὰν μικρὸν διεγερθῆναι βουληθῶμεν καθάπερ κονιορτὸν οὕτω τούτου τὰς ἐπιβουλὰς ἀποτιναξόμεθα οὕτως ἐπειδάν ποτε ὑποσκελισθῶμεν οὐ παρὰ τὴν ἐκείνου τυραννίδα τοῦτο ὑπομένομεν ἀλλὰ παρὰ τὴν ῥᾳθυμίαν τὴν ἡμετέραν.
Οὐδὲ γὰρ βίᾳ ἡμῶν περιγίνεται καὶ ἀνάγκῃ ἀλλ' ἀπάτῃ μόνον.
Τοῦ δὲ μὴ ἀπατηθῆναι εἰ θελήσομεν μικρὸν διεγερθῆναι καὶ νῆψαι ἡμεῖς κύριοι οὐκ ἐπειδὴ καθ' ἑαυτοὺς τοσαύτην ἔχομεν τὴν ἰσχὺν ἀλλ' ἐπειδὴ τότε καὶ τῆς ἄνωθεν ἀξιούμεθα ῥοπῆς.
Ὅταν γὰρ τὰ παρ' ἑαυτῶν ἐπιδειξώμεθα καὶ τὰ παρὰ τοῦ Δεσπότου πάντως ἕπεται.
Νήψωμεν οὖν παρακαλῶ καὶ εἰδότες τοῦ πονηροῦ τὰς μηχανὰς διηνεκῶς γρηγορῶμεν καὶ τὸν Θεὸν παρακαλῶμεν συνεφάψασθαι ἡμῖν τῆς πρὸς αὐτὸν πάλης.
Οὕτω γὰρ καὶ ἡμεῖς ἀχείρωτοι γενησόμεθα καὶ τὰς ἐκείνου διαφευξόμεθα μηχανὰς καὶ τῆς παρὰ τοῦ Θεοῦ ῥοπῆς ἀπολαύσομεν καὶ τῶν αἰωνίων ἐπιτευξόμεθα ἀγαθῶν ὧν γένοιτο πάντας ἡμᾶς ἐπιτυχεῖν χάριτι καὶ φιλανθρωπίᾳ τοῦ Κυρίου ἡμῶν Ἰησοῦ Χριστοῦ μεθ' οὗ τῷ Πατρὶ ἅμα τῷ ἁγίῳ Πνεύματι δόξα κράτος τιμὴ νῦν καὶ ἀεὶ καὶ εἰς τοὺς αἰῶνας τῶν αἰώνων.
Αὕται δὲ αἱ γενέσεις Ἰακώβ Ἰωσὴφ δεκαεπτὰ ἐτῶν ἦν ποιμαίνων μετὰ τῶν ἀδελφῶν αὐτοῦ τὰ πρόβατα.
Πάλιν ἐπὶ τὴν συνήθη τράπεζαν ὑμᾶς ἀγαγεῖν βούλομαι καὶ τῆς ἀκολουθίας τῶν πρώην ἡμῖν εἰρημένων λαβόμενος ἐκ τῶν πρόσφατον ἀναγνωσθέντων τὴν ἑστίασιν ὑμῖν παραθεῖναι ταύτην τὴν πνευματικήν.
Ἱκανὰ γὰρ τὰ σήμερον ἀναγνωσθέντα διδάξαι πάντας ἡμᾶς ὅση τῆς βασκανίας ἐστὶν ἡ λύμη καὶ ὅπως τὸ ὀλέθριον τοῦτο πάθος τὸ τοῦ φθόνου καὶ μέχρι τῆς συγγενείας αὐτῆς ἐκταθὲν τὴν οἰκείαν ἰσχὺν ἐπεδείξατο.
Ἀλλ' ἵνα δόξῃ κατὰ ἀκολουθίαν ὁ λόγος προϊέναι ἀναγκαῖον αὐτῆς ἅψασθαι τῆς ἀρχῆς τοῦ ἀναγνώσματος.
Αὗται δὲ φησὶν αἱ γενέσεις Ἰακώβ.
Ὅρα τὸν θαυμαστὸν τοῦτον προφήτην ὅπως ἐπαγγειλάμενος ἡμῖν διηγεῖσθαι τοῦ Ἰακὼβ τὴν γενεαλογίαν εὐθέως ἐπὶ τὴν ἱστορίαν τοῦ παιδὸς ἀνέδραμε καὶ εἰπὼν Αὗται αἱ γενέσεις Ἰακὼβ καὶ καταλιπὼν διηγεῖσθαι ἡμῖν ἀκολούθως τούς τε ἐξ αὐτοῦ τεχθέντας τούς τε ἐξ ἐκείνων πάλιν γεννωμένους  ἐπὶ τὸν Ἰωσὴφ εὐθέως ἔσπευσε τὸν νέον τὸν πάντων τῶν ἀδελφῶν ὡς εἰπεῖν ἔσχατον καί φησιν Ἰωσὴφ δεκαεπτὰ ἐτῶν ἦν ποιμαίνων μετὰ τῶν ἀδελφῶν αὐτοῦ τὰ πρόβατα.
Τίνος ἕνεκεν καὶ τῶν ἐτῶν τὸν ἀριθμὸν ἡμῖν σημαίνει Ἵνα μάθῃς ὡς οὐδὲν ἡ νεότης κώλυμα γίνεται πρὸς ἀρετὴν καὶ ἵνα ἐκ περιουσίας γνῷς καὶ τοῦ νέου τὴν πρὸς τὸν πατέρα ὑπακοὴν καὶ τὴν πρὸς τοὺς ἀδελφοὺς ὁμόνοιαν κἀκείνων τὸ ἀνήμερον καὶ πῶς οὐδὲ πρὸς τὸν οὕτω περὶ αὐτοὺς διακείμενον καὶ ἀπὸ τῆς ἡλικίας αὐτῆς εἰς συμπάθειαν αὐτοὺς ἐφελκύσασθαι δυνάμενον παραφυλάξασθαι τὴν ἀγάπην ἠβουλήθησαν ἀλλ' ἐξ αὐτῶν τῶν προοιμίων ὁρῶντες καὶ τοῦ παιδὸς τὸ πρὸς τὴν ἀρετὴν ἐπιῤῥεπὲς καὶ τοῦ πατρὸς τὴν περὶ αὐτὸν εὔνοιαν εἰς τὴν κατ' αὐτοῦ βασκανίαν διηγείροντο.
Κατήνεγκαν γὰρ Ἰωσὴφ ψόγον πονηρὸν πρὸς Ἰσραὴλ τὸν πατέρα αὐτῶν.
Ὅρα κακίας ὑπερβολήν καὶ τὴν τοῦ πατρὸς ἀγάπην διασαλεῦσαι ἐπεχείρουν καὶ τὰ μὴ ὄντα πλάττονται κατὰ τοῦ ἀδελφοῦ τοσοῦτο μόνον ἀνύοντες ὅσον τὸν οἰκεῖον φθόνον κατάδηλον ποιῆσαι.
Καὶ ἵνα μάθῃς ὅτι τοῦτο μόνον ἐκέρδαινον τὸ φανερὰν ἑαυτῶν ποιῆσαι τὴν λανθάνουσαν γνώμην ὅρα τὸν πατέρα καὶ μετὰ τὴν παρ' αὐτῶν διαβολὴν ἐξεχόμενον τοῦ παιδὸς καὶ πάντων αὐτὸν προκρίνοντα.
Ἰακὼβ δὲ φησὶν ἠγάπα τὸν Ἰωσὴφ παρὰ πάντας τοὺς υἱοὺς αὐτοῦ ὅτι υἱὸς γήρως ἦν αὐτῷ.
Ἐποίησε δὲ αὐτῷ χιτῶνα ποικίλον.
Τί ἐστιν Ἠγάπα τὸν Ἰωσὴφ παρὰ πάντας τοὺς υἱοὺς αὐτοῦ ὅτι υἱὸς γήρως ἦν αὐτῷ Ἐπειδὴ πρὸς τῷ τέλει φησὶ καὶ ἐν αὐτῷ τῷ γήρᾳ ἦν τεχθεὶς διὰ τοῦτο μᾶλλον ἁπάντων αὐτὸν ἠγάπα.
Καὶ γὰρ ποθεινά πως εἶναι δοκεῖ τὰ παιδία τὰ πρὸς αὐτῷ τῷ γήρᾳ τικτόμενα καὶ μᾶλλον ἐπισπάσασθαι δύνανται τὴν πατρικὴν εὔνοιαν.
Ἀλλ' ἵνα μάθωμεν ὅτι οὐ τοῦτο μόνον ἦν τὸ τὸν πατέρα ἐπισπώμενον προτιμᾷν τε αὐτὸν τῶν ἀδελφῶν παρασκευάζον διδάσκει ἡμᾶς ἡ θεία Γραφὴ ὅτι καὶ μετὰ τοῦτον ἕτερος ἐτέχθη καὶ εἰ κατὰ τὴν φυσικὴν ἀκολουθίαν τὰ τῆς ἀγάπης ἐγίνετο ἐκεῖνος ἂν μᾶλλον ἠγαπήθη ἅτε δὴ ἀληθῶς υἱὸς γήρως ὢν καὶ τότε τεχθεὶς ἡνίκα πρὸς ἔσχατον γῆρας ἤλασεν ὁ δίκαιος.
Τί οὖν ἔστιν εἰπεῖν Ὅτι χάρις τις ἦν ἄνωθεν ἡ τὸν νέον ἐπέραστον ποιοῦσα καὶ διὰ τὴν τῆς ψυχῆς ἀρετὴν πάντων αὐτὸν προτιμότερον ἐργαζομένη ταύτην δὲ προσκεῖσθαι τὴν αἰτίαν ἐν τῇ Γραφῇ ὅτι ἐπειδὴ υἱὸς γήρως ἦν αὐτῷ διὰ τοῦτο αὐτὸν ἠγάπα πλέον ἵνα μὴ φανερῶς αὐξήσῃ τῶν ἀδελφῶν τὸν φθόνον.
Δεινὸν γὰρ τουτὶ τὸ πάθος καὶ ἐπειδὰν ἐπιλάβηται ψυχῆς οὐ πρότερον αὐτὴν ἀνίησι μέχρις ἂν εἰς ἐσχάτην αὐτὴν ἀτοπίαν ἀγάγῃ καὶ λυμαινόμενον τὴν τεκοῦσαν αὐτὸ ψυχὴν τὸ ἐναντίον ἢ βούλεται τὸν φθονούμενον διατίθησι λαμπρότερον ἐνδοξότερον περιφανέστερον ὅπερ πάλιν ἑτέρα πληγὴ βαρυτέρα τῷ βασκάνῳ γίνεται.
Σκόπει γοῦν ἐνταῦθα πῶς ὁ μὲν θαυμάσιος οὗτος οὐδὲν τῶν γινομένων εἰδὼς ἅτε δὴ καθάπερ ἀδελφοῖς καὶ τὰς αὐτὰς ὠδῖνας αὐτῷ λύσασιν οὕτω προσφέρεται θαῤῥῶν ἅπαντα καὶ διαλεγόμενος μετὰ πολλῆς τῆς ἁπλότητος ἐκεῖνοι δὲ ὑπὸ τοῦ τῆς βασκανίας πάθους ἁλόντες μισεῖν αὐτὸν παρεσκευάζοντο.
Ἰδόντες γὰρ φησὶν οἱ ἀδελφοὶ ὅτι αὐτὸν ὁ πατὴρ φιλεῖ ἐκ πάντων τῶν υἱῶν αὐτοῦ ἐμίσησαν αὐτὸν καὶ οὐκ ἠδύναντο λαλεῖν αὐτῷ οὐδὲν εἰρηνικόν.
Ὅρα πῶς τὸν οὐδὲν ἠδικηκότα μισεῖν ἐπεχείρουν.
Καὶ οὐδὲν φησὶν ἠδύναντο λαλεῖν αὐτῷ εἰρηνικόν.
Τί ἐστιν Οὐδὲν ἠδύναντο λαλεῖν αὐτῷ εἰρηνικόν Ἐπειδὴ γὰρ ἐκυρίευσεν αὐτῶν τὸ πάθος καὶ τὸ μῖσος ηὔξετο καθ' ἑκάστην ἡμέραν καθάπερ αἰχμάλωτοι γενόμενοι καὶ τυραννούμενοι ὑπὸ τοῦ πάθους μετὰ δόλου προσεφέροντο οὐδὲν εἰρηνικὸν αὐτῷ λαλεῖν δυνάμενοι.
Καὶ σκόπει πῶς τὴν αἰτίαν ταύτην ἐσήμανε τοῦ μίσους ὅτι ἀπὸ τοῦ φθόνου τὴν ἀρχὴν ἐλάμβανεν.
Ἰδόντες γὰρ οἱ ἀδελφοὶ αὐτοῦ φησὶν ὅτι ὁ πατὴρ αὐτὸν φιλεῖ ἐκ πάντων τῶν υἱῶν αὐτοῦ.
Τὸ φίλτρον τοῦ πατρὸς τὸν φθόνον αὐτῷ ἔτεκεν ἀλλὰ τὴν τοῦ πατρὸς εὔνοιαν ἡ ἀρετὴ τοῦ παιδὸς ἐπεσπάσατο.
Δέον τοίνυν ἐκείνους μιμήσασθαι τὸν ἀδελφὸν καὶ ζηλῶσαι τὸν τρόπον ἵν' οὕτω καὶ αὐτοὶ τὸν πατέρα ἐπισπάσωνται τοῦτο μὲν οὐδὲ εἰς ἔννοιαν λαμβάνουσιν ἀλλὰ κοινὸν μῖσος περὶ τὸν ὑπὸ τοῦ πατρὸς ἀγαπώμενον ἐπεδείκνυντο.
Καὶ ἐκεῖνοι μὲν καθάπερ ἐκπολεμούμενοι οὕτω λανθάνουσαν ἔσωθεν τὴν πονηρίαν τίκτοντες οὐδὲν εἰρηνικὸν αὐτῷ διελέγοντο ἀλλὰ μετὰ δόλου προσεφέροντο ὁ δὲ θαυμάσιος οὗτος τὴν ἀδελφικὴν εὔνοιαν πρὸς αὐτοὺς ἀποσώζων καὶ οὐδὲν ὑπιδόμενος ἅτε δὴ ὡς ἀδελφοῖς ἐθάῤῥει καὶ τὰ καθ' ἑαυτὸν ἅπαντα ἀνετίθετο.
Τοῦτο τὸ πάθος καὶ ἐξ ἀρχῆς τὸν Κάϊν εἰς τὸν κατὰ τοῦ ἀδελφοῦ φόνον ὁρμῆσαι παρεσκεύασε.
Καὶ καθάπερ οὗτοι διὰ τὴν εὔνοιαν τοῦ πατρὸς ἣν περὶ τὸν παῖδα ἐπεδείκνυτο μισεῖν αὐτὸν παρεσκευάζοντο καὶ πολεμεῖν ἐπεχείρουν καὶ καθ' ἑκάστην ἡμέραν ὤδινον τὴν κατ' αὐτοῦ σφαγήν τὸν αὐτὸν δὴ τρόπον κἀκεῖνος θεασάμενος ὅτι τὰ παρὰ τοῦ ἀδελφοῦ δῶρα μᾶλλον δεκτὰ γέγονεν εἰς τὸν κατὰ τοῦ ἀδελφοῦ φόνον ἐκινήθη καί φησιν Ἐξέλθωμεν εἰς τὸ πεδίον.
Ὁρᾷς καὶ τοῦτον μηδὲν ὑφορώμενον ἀλλ' οἷα δὴ ἀδελφῷ πειθόμενον κατεξιόντα καὶ πάρεργον γινόμενον τῆς μιαρᾶς ἐκείνης δεξιᾶς Οὕτω δὴ καὶ ὁ θαυμάσιος Ἰωσὴφ οὐκ εἰδὼς τὴν κακὴν τῶν ἀδελφῶν ὁμόνοιαν ὡς ἀδελφοῖς προσεφέρετο καὶ τὰ ἐνύπνια ἅπερ αὐτῷ ὁ Θεὸς ἀπεκάλυπτε προμηνύων αὐτῷ τὴν περιφάνειαν ἐν ᾗ γίνεσθαι ἔμελλε καὶ τῶν ἀδελφῶν τὴν ὑποταγὴν εἰς μέσον προετίθει.
Ἐνυπνιασθεὶς γὰρ φησὶν ἐνύπνιον ἀπήγγειλε τοῖς ἀδελφοῖς αὐτοῦ καὶ εἶπεν αὐτοῖς Ἀκούσατέ μου τοῦ ἐνυπνίου τούτου.
Ὤμην ἡμᾶς δεσμεύειν δράγματα ἐν μέσῳ τῷ πεδίῳ καὶ ἀνέστη τὸ ἐμὸν δράγμα καὶ ἀνωρθώθη περιστραφέντα δὲ τὰ ὑμέτερα δράγματα προσεκύνησαν τὸ ἐμὸν δράγμα.
Εἶπαν δὲ αὐτῷ οἱ ἀδελφοί Μὴ βασιλεύων βασιλεύσεις ἐφ' ἡμᾶς ἢ κυριεύων κυριεύσεις ἡμῶν Καὶ προσέθεντο ἔτι μισεῖν αὐτὸν ἕνεκεν τῶν ἐνυπνίων αὐτοῦ καὶ τῶν ῥημάτων αὐτοῦ.
Διὰ τοῦτο καὶ προέλαβε καὶ ἐδίδασκεν ἡμᾶς ὅτι ἄνωθεν τὸ μῖσος τὸ πρὸς αὐτὸν ἐπεδείκνυντο ἵνα μὴ νομίσωμεν ἐντεῦθεν ἀρχὴν αὐτοὺς εἰληφέναι τοῦ κατ' αὐτὸν πολέμου.
Προσέθεντο γὰρ ἔτι μισεῖν αὐτὸν ἀντὶ τοῦ Πολλῷ πλέον ηὔξανον τὸ μῖσος καὶ τὴν ἔχθραν τὴν κατ' αὐτοῦ.
Καὶ ὅρα τῆς πηρώσεως τὴν ὑπερβολήν αὐτοὶ τὸ ὄναρ διακρίνουσιν.
Οὐδὲ γὰρ ἔστιν εἰπεῖν ὅτι δι' ἄγνοιαν τῶν μελλόντων ἔσεσθαι ἐφθόνουν κατ' αὐτοῦ ἀλλὰ μαθόντες ἐκ τῶν ὀνειράτων τὰ ἐσόμενα προσθήκην τοῦ μίσους εἰργάζοντο.
Ὢ ἀνοίας ὑπερβολή.
Δέον τοῦτο γνόντας μᾶλλον εὔνοιαν περὶ αὐτὸν ἐπιδείξασθαι καὶ ἐκποδὼν ποιῆσαι τοῦ μίσους τὴν αἰτίαν καὶ τῆς βασκανίας τὸ πάθος ἐξορίσαι σκοτωθέντες τὸν λογισμὸν καὶ οὐ συνορῶντες ὅτι καθ' ἑαυτῶν ἅπαντα διαπράττονται ἐπὶ πλέον ηὔξανον τὸ κατ' αὐτοῦ μῖσος.
Τίνος ἕνεκεν ὦ ἄθλιοι καὶ ταλαίπωροι τοσαύτην ἐπιδείκνυσθε τὴν βασκανίαν οὐκ ἀγνοοῦντες οὔτε τὴν ἀδελφικὴν σχέσιν οὔτε ὅτι ἡ τῶν ἐνυπνίων ἀποκάλυψις φανερὰν δείκνυσι τοῦ Θεοῦ τὴν περὶ αὐτὸν εὔνοιαν Μὴ γὰρ δὴ νομίσητε λοιπὸν τὰ παρὰ τοῦ Θεοῦ μηνυθέντα αὐτῷ δυνατὸν εἶναι ἀνατραπῆναι.
Καθάπερ γὰρ τοῦ ὀνείρου τὴν διάκρισιν ἐποιήσασθε οὕτως ἔσται μετ' οὐ πολὺ κἂν μυρία ἐπινοῆσαι βουληθῆτε.
Εὐμήχανος γὰρ ὢν καὶ σοφὸς ὁ τῶν ἁπάντων Δεσπότης καὶ τῆς οἰκείας δυνάμεως δεικνὺς τὴν περιουσίαν πολλὰ πολλάκις ἀφίησιν ἐν τῷ μεταξὺ κωλύματα γενέσθαι ἵν' οὕτω τὰ πάλαι αὐτῷ δόξαντα εἰς ἔργον ἀγαγὼν μεγίστην ἀποφήνῃ τῆς δυνάμεως αὐτοῦ τὴν ὑπερβολήν.
Ἀλλὰ τοιοῦτον ἡ βασκανίας οὐδὲν τούτων λογίζεσθαι δύναται ἀλλ' ὅλως ὡς εἰπεῖν αἰχμάλωτος γεγονὼς κατὰ τῆς οἰκείας σωτηρίας ἅπαντα διαπράττεται.
Καὶ οὗτοι μὲν προσθήκην μίσους εἰργάζοντο διὰ τὴν ἐνυπνίου διήγησιν ὁ δὲ θαυμάσιος Ἰωσὴφ καὶ ἕτερον ἐνύπνιον θεασάμενος οὐκ αὐτοῖς μόνον ἀλλὰ καὶ τῷ πατρὶ διηγεῖται καί φησιν Ὥσπερ ὁ ἥλιος καὶ ἡ σελήνη καὶ ἕνδεκα ἀστέρες προσεκύνουν με.
Καὶ ἐπετίμησεν αὐτῷ ὁ πατὴρ αὐτοῦ καὶ εἶπεν αὐτῷ Τί τὸ ἐνύπνιον τοῦτο ὃ ἐνυπνιάσθης Ἆρά γε ἐλθόντες ἐλευσόμεθα ἐγώ τε καὶ ἡ μήτηρ σου καὶ οἱ ἀδελφοί σου προσκυνῆσαί σοι ἐπὶ τὴν γῆν Ἐζήλωσαν δὲ οἱ ἀδελφοὶ αὐτοῦ ὁ δὲ πατὴρ διετήρησε τὸ ῥῆμα.
Εἰδὼς τὸν τικτόμενον αὐτῷ φθόνον παρὰ τῶν ἀδελφῶν ὁ πατὴρ διὰ τοῦτο ἐπετίμησε τῷ παιδὶ καὶ διακρίνει καὶ αὐτὸς τὸ ὄναρ καὶ στοχαζόμενος παρὰ τοῦ Θεοῦ τὴν ἀποκάλυψιν αὐτῷ γεγενῆσθαι διετήρει τὸ ῥῆμα.
Ἀλλ' οὐχ οἱ ἀδελφοὶ οὕτως.
Ἀλλὰ τί Πάλιν πολλῷ πλέον ἐζήλωσαν.
Τί μεμήνατε τί ἐξεστηκότων πράγματα διαπράττεσθε Οὐχ ὁρᾶτε ὅτι ἡ τῶν ἐνυπνίων δευτέρωσις οὐχ ἁπλῶς οὐδὲ εἰκῆ γεγένηται ἀλλ' ἵνα μαθόντες ὅτι πάντως ἔσται τὰ προμηνυθέντα παύσησθε τῆς φονικῆς ὁρμῆς ἐννοήσαντες ὅτι ἀδυνάτοις ἐπιχειρεῖτε Ἐχρῆν μὲν οὖν τὴν ἀδελφικὴν σχέσιν καὶ διάνοιαν ἀναλαβόντας καὶ οἰκείαν κρίνειν εὐδοκίμησιν τὴν τοῦ ἀδελφοῦ μέλλουσαν ἔσεσθαι περιφάνειαν.
Ἐπειδὴ δὲ ταύτης ὑμῖν οὐδεὶς λόγος κἂν ἐκεῖνο λογίσασθαι ἦν ἀκόλουθον ὅτι οὐ πρὸς αὐτὸν ὑμῖν ὁ πόλεμος ἀλλὰ πρὸς τὸν ἁπάντων Δεσπότην τὸν ταῦτα αὐτῷ ἤδη ἐκκαλύψαντα.
Ἀλλ' οὗτοι μὲν καθάπερ ἔφθην εἰπὼν οὐδὲ τὴν φύσιν αὐτὴν αἰδούμενοι οὔτε τὴν ἄνωθεν γινομένην περὶ αὐτὸν εὔνοιαν ἐν νῷ λαβόντες τὸ μῖσος καθ' ἑκάστην ἡμέραν ἐπέτεινον καὶ λανθανόντως τὴν πυρὰν παρ' ἑαυτοῖς ἀνῆπτον οὐδὲν οὔτε τοῦ πατρὸς οὔτε τοῦ νέου τοιοῦτόν τι ὑποπτεύοντος οὐδ' ὅτι πρὸς τοσαύτην μανίαν ἐλαύνειν ἔμελλον.
Διὸ καὶ πορευθέντων τῶν ἀδελφῶν εἰς τὰ ποίμνια Εἶπεν ὁ πατὴρ τῷ Ἰωσήφ Οὐχ οἱ ἀδελφοί σου ποιμαίνουσιν εἰς Συχέμ Δεῦρο ἀποστείλω σε πρὸς αὐτούς.
Εἶπε δὲ αὐτῷ Ἰδοὺ ἐγώ.
Εἶδες πατρὸς πρὸς παῖδας φιλοστοργίαν εἶδες παιδὸς ὑπακοήν Εἶπε δὲ αὐτῷ Πορευθεὶς ἴδε εἰ ὑγιαίνουσιν οἱ ἀδελφοί σου καὶ τὰ πρόβατα καὶ ἀνάγγειλόν μοι.
Ταῦτα δὲ πάντα ἐγίνετο ἵνα καὶ τοῦ Ἰωσὴφ δειχθῇ ἡ περὶ τοὺς ἀδελφοὺς εὔνοια κἀκείνων κατάδηλος γένηται ἡ φονικὴ γνώμη.
Ἐγίνετο δὲ καὶ τύπος τῶν ἔσεσθαι μελλόντων καὶ ἐν τῇ σκιᾷ προδιεγράφετο τὰ τῆς ἀληθείας πράγματα.
Καὶ ὥσπερ ὁ Ἰωσὴφ πρὸς τοὺς ἀδελφοὺς ἀπῄει ἐπισκεψόμενος αὐτοὺς κἀκεῖνοι οὐκ αἰδεσθέντες οὔτε τὴν ἀδελφότητα οὔτε τὴν αἰτίαν τῆς παρουσίας πρότερον μὲν ἀνελεῖν ἐβουλεύοντο ἔπειτα δὲ καὶ ἐπίπρασκον τοῖς βαρβάροις οὕτω καὶ ὁ Δεσπότης ὁ ἡμέτερος τὴν οἰκείαν φιλανθρωπίαν μιμούμενος παραγέγονεν ἐπισκεψόμενος τὸ τῶν ἀνθρώπων γένος καὶ τὴν ὁμογενῆ ἡμῖν σάρκα ἀναλαβὼν καὶ ἀδελφὸς ἡμῶν γενέσθαι καταξιώσας οὕτω παραγέγονε.
Καὶ βοᾷ Παῦλος λέγων Οὐ γὰρ ἀγγέλων ἐπιλαμβάνεται ἀλλὰ σπέρματος Ἀβραὰμ ὅθεν ὤφειλε κατὰ πάντα τοῖς ἀδελφοῖς ὁμοιωθῆναι.
Ἀλλ' οἱ ἀγνώμονες Ἰουδαῖοι τὸν τῶν σωμάτων καὶ τὸν τῶν ψυχῶν ἰατρὸν τὸν μυρία θαύματα καθ' ἑκάστην ἡμέραν ἐργαζόμενον ἀνελεῖν ἐπεχείρουν καὶ εἰς ἔργον ἤγαγον τὴν φονικὴν αὐτῶν γνώμην καὶ ἐσταύρωσαν τὸν διὰ τὴν ἡμετέραν σωτηρίαν τὴν τοῦ δούλου μορφὴν ἀναλαβεῖν καταδεξάμενον.
Ἀλλ' οὗτοι μὲν καὶ ἐπεχείρησαν καὶ σταυρῷ παραδόντες ἀνεῖλον ἐκεῖνοι δὲ ἐβουλεύσαντο μὲν οὐκ ἤγαγον δὲ εἰς ἔργον τὰ βουλευθέντα.
Ἔδει δὲ τὸν τύπον ἔλαττον ἔχειν τῆς ἀληθείας ἐπεὶ οὐκ ἂν εἴη ἐκεῖνα τύπος τῶν μετὰ ταῦτα ἐσομένων.
Διὰ τοῦτο ἐκεῖ μὲν ὥσπερ ἐν σκιᾷ προεγράφη.
Καὶ ἐννόησον τὸ θαῦμα.
Οὐκ ἀνεῖλον ἀλλὰ πεπράκασι καὶ τὸν χιτῶνα τῷ αἵματι τοῦ ἐρίφου μολύναντες ἤγαγον τῷ πατρὶ πεῖσαι βουλόμενοι ὅτι ἀνῃρέθη ὁ παῖς.
Ὁρᾷς ὅτι ἅπαντα ταῦτα ἐγίνετο ἵνα καθάπερ ἐν σκιᾷ οὕτως ἡ εἰκὼν μόνη τῶν πραγμάτων γένηται καὶ ἡ ἀλήθεια φυλάττηται Ἀλλ' ἐπὶ τὴν ἀκολουθίαν τοῦ λόγου τὸ λοιπὸν ἐπανέλθωμεν.
Ἀπέστειλεν αὐτὸν φησὶν ὁ πατὴρ αὐτοῦ καὶ ἦλθεν εἰς Συχέμ.
Καὶ εὗρεν αὐτὸν ἄνθρωπος πλανώμενον ἐν τῷ πεδίῳ.
Ἠρώτησε δὲ αὐτὸν ὁ ἄνθρωπος λέγων Τί ζητεῖς Ὁ δὲ εἶπε Τοὺς ἀδελφούς μου ζητῶ.
Ἀνάγγειλόν μοι ποῦ βόσκουσι.
Σκόπει πῶς οὗτος μὲν μετὰ σπουδῆς ποιεῖται τῶν ἀδελφῶν τὴν ἐπιζήτησιν καὶ περιεργάζεται καὶ πολυπραγμονεῖ καὶ πάντα ποιεῖ ὥστε αὐτοὺς ἰδεῖν.
Εἶπε δὲ αὐτῷ φησὶν Ἤκουσα αὐτῶν λεγόντων Πορευθῶμεν εἰς Δωθαείμ.
Καὶ ἐπορεύθη Ἰωσὴφ καὶ εὗρεν αὐτούς.
Προεῖδον δὲ αὐτὸν μακρόθεν πρὸ τοῦ ἐγγίσαι αὐτὸν καὶ ἐπονηρεύοντο τοῦ ἀποκτεῖναι αὐτόν.
Ἐννόει μοι ἐνταῦθα τοῦ Θεοῦ τὴν εὐμήχανον σοφίαν ὅπως οὗτοι μὲν εἰς τὸν κατ' αὐτοῦ φόνον εἶχον τὴν ὁρμήν ὁ δὲ τὰ πάντα ποιῶν καὶ μετασκευάζων συγχωρεῖ τὰ ἐν μέσῳ πάντα κωλύματα γενέσθαι ἵνα τὸν οἰκεῖον ἀθλητὴν λαμπρότερον ἀποδείξας ὕστερον ἐπαγάγῃ τῶν ὀνειράτων τὴν ἔκβασιν.
Προεῖδον φησὶν αὐτὸν καὶ ἐπονηρεύοντο τοῦ ἀποκτεῖναι αὐτόν.
Εἶπε δὲ ἕκαστος πρὸς τὸν ἀδελφὸν αὐτοῦ Ἰδοὺ ὁ ἐνυπνιαστὴς ἐκεῖνος ἔρχεται νῦν οὖν δεῦτε ἀποκτείνωμεν αὐτὸν καὶ ῥίψωμεν αὐτὸν εἰς ἕνα τῶν λάκκων καὶ ἐροῦμεν Θηρίον πονηρὸν κατέφαγεν αὐτὸν καὶ ὀψόμεθα τί ἔσται τὰ ἐνύπνια αὐτοῦ.
Εἶδες ὅτι τῶν ἐνυπνίων τὴν ἔκβασιν προσδοκῶντες ἀνελεῖν αὐτὸν ἐπεχείρουν Ἀλλ' ἵνα μάθωσιν ὅτι οὐχ οἷόν τε τὰ παρὰ τοῦ Θεοῦ προαγορευθέντα μὴ εἰς ἔργον ἐλθεῖν καὶ βουλεύονται καὶ ἐπιχειροῦσι καὶ τὰ τῆς οἰκείας πονηρίας ἐπιδείκνυνται καὶ ὁ σοφὸς καὶ εὐμήχανος Θεὸς αὐτοὺς ἐπιβουλεύοντας ὑπηρετήσασθαι καὶ ἄκοντας παρασκευάζει πρὸς τὴν οἰκονομίαν τῶν μελλόντων ἔσεσθαι.
Ἐπειδὴ γὰρ συνεφώνησαν πρὸς τὸν κατ' αὐτοῦ φόνον καὶ τῇ γνώμῃ τὴν σφαγὴν ἤδη ἐπεδείξαντο Ἀκούσας φησὶ Ῥουβὴν ἐξείλετο αὐτὸν ἐκ τῶν χειρῶν αὐτῶν καὶ εἶπεν Οὐ πατάξωμεν αὐτὸν εἰς ψυχήν μὴ ἐκχέητε αἷμα ἐμβάλλετε αὐτὸν εἰς τὸν λάκκον τοῦτον τὸν ἐν τῇ ἐρήμῳ χεῖρα δὲ μὴ ἐπενέγκητε αὐτῷ ὅπως ἐξέληται αὐτὸν ἐκ τῶν χειρῶν αὐτῶν καὶ ἀποδῷ αὐτὸν τῷ πατρὶ αὐτοῦ.
Ὅρα καὶ τοῦτον πῶς οὐ τολμᾷ φανερῶς ἐξελέσθαι τὸν ἀδελφὸν ἀλλὰ τέως τὴν φονικὴν αὐτῶν ὁρμὴν ἀναχαιτίσαι βουλόμενός φησι Μὴ ἐκχέητε αἷμα ἀλλ' ἐμβάλλετε αὐτὸν εἰς τὸν λάκκον Καὶ διδάξαι ἡμᾶς βουλομένη ἡ θεία Γραφὴ τὸν σκοπὸν τοῦ Ῥουβὴν φησί Ταῦτα δὲ ἐποίει Ὅπως ἐξέληται αὐτὸν καὶ ἀποδῷ πατρὶ αὐτοῦ.
Καὶ τούτων ταῦτα βουλευομένων οὐδέπω ὁ Ἰωσὴφ ἦν παραγεγονὼς ἀλλὰ μετὰ τὸ πληρωθῆναι ταύτην αὐτῶν τὴν διάλεξιν Ἦλθε φησὶν Ἰωσὴφ πρὸς τοὺς ἀδελφοὺς αὐτοῦ.
Δέον τοίνυν ἐκείνους προσδραμεῖν τῷ ἀδελφῷ καὶ περιπτύξασθαι καὶ μαθεῖν τὰ παρὰ τοῦ πατρὸς αὐτοῖς δηλωθέντα οἱ δὲ καθάπερ τινὲς ἄγριοι θῆρες ἀρνίον θεασάμενοι ἐπιπηδῶσι καὶ Ἐξέδυσαν φησὶ τὸν Ἰωσὴφ τὸν χιτῶνα τὸν ποικίλον καὶ λαβόντες αὐτὸν ἔῤῥιψαν εἰς τὸν λάκκον.
Ὁ δὲ λάκκος ἦν κενὸς ὕδωρ οὐκ ἔχων.
Καθάπερ συνεβούλευσεν ὁ Ῥουβὴν οὕτως ἐποίησαν καὶ ῥίψαντες αὐτὸν Ἐκάθισαν τοῦ φαγεῖν ἄρτον.
Ὢ τῆς ὠμότητος ὢ τῆς ἀπανθρωπίας.
Ἐκεῖνος μὲν τοσαύτην ὁδὸν διήνυσε καὶ μετὰ τοσαύτης σπουδῆς τὴν ἐπιζήτησιν αὐτῶν ἐποιήσατο ὥστε καὶ ἰδεῖν καὶ ἀπαγγεῖλαι τῷ πατρὶ τὰ κατ' αὐτούς ἐκεῖνοι δὲ καθάπερ βάρβαροί τινες καὶ ἀνήμεροι ἐπειδὴ συνεβουλεύθησαν ὑπὸ τοῦ Ῥουβὴν μὴ ἐκχέειν τοῦ ἀδελφοῦ τὸ αἷμα τὸν διὰ τοῦ λιμοῦ θάνατον αὐτῷ κατεσκεύαζον.
Ἀλλ' ὁ φιλάνθρωπος Θεὸς ταχέως αὐτὸν ἐῤῥύσατο τῆς τῶν ἀδελφῶν μανίας.
Καθίσαντες γὰρ φησὶ φαγεῖν ἄρτον εἶδον ὁδοιπόρους Ἰσμαηλίτας ἐρχομένους καὶ ἐπὶ τὴν Αἴγυπτον τὴν ὁρμὴν ἔχοντας.
Καὶ εἶπεν Ἰούδας Τί χρήσιμον ἐὰν ἀποκτείνωμεν τὸν ἀδελφὸν ἡμῶν καὶ κρύψωμεν τὸ αἷμα αὐτοῦ Δεῦτε ἀποδώμεθα αὐτὸν τοῖς Ἰσμαηλίταις τούτοις αἱ δὲ χεῖρες ἡμῶν μὴ ἔστωσαν ἐπ' αὐτὸν ὅτι ὁ ἀδελφὸς ἡμῶν καὶ σὰρξ ἡμῶν ἐστιν.
Ὅρα πῶς καὶ πρότερον ὁ Ῥουβὴν ἐλάττονι κακῷ τὸ μεῖζον ἐκώλυσε καὶ νῦν πάλιν ὁ Ἰούδας πραθῆναι συμβουλεύει τὸν ἀδελφὸν ὥστε τῆς σφαγῆς αὐτὸν ἐξαρπάσαι.
Τοῦτο δὲ ὅλον ἐγένετο ἵνα πληρωθῇ καὶ ἀκόντων αὐτῶν τὰ παρὰ τοῦ Θεοῦ προῤῥηθέντα καὶ ὑπηρετοῦνται τῇ οἰκονομίᾳ.
Καὶ δεξάμενοι φησὶ τὴν συμβουλὴν τοῦ Ἰούδα ἀναβιβάσαντες αὐτὸν ἀπὸ τοῦ λάκκου ἀπέδοντο αὐτὸν τοῖς Ἰσμαηλίταις εἴκοσι χρυσῶν.
Ὢ συναλλάγματος παρανόμου ὢ κέρδους ὀλεθρίου ὢ πράσεως ἀδικωτάτης.
Τὸν τὰς αὐτὰς ὑμῖν ὠδῖνας λύσαντα τὸν οὕτω τῷ πατρὶ περιπόθητον τὸν εἰς ἐπίσκεψιν ὑμετέραν παραγενόμενον τὸν οὐ μικρὸν οὐ μέγα ποτὲ ὑμᾶς ἀδικήσαντα πιπράσκειν ἐπιχειρεῖτε καὶ πιπράσκειν βαρβάροις ἀνθρώποις καὶ εἰς τὴν Αἴγυπτον κατιοῦσι Τίς ἡ τοσαύτη μανία τίς ὁ φθόνος τίς ἡ βασκανία Εἰ μὲν γὰρ τὰ ὀνείρατα δεδοικότες τοῦτο ποιεῖτε ὡς πεπεισμένοι ὅτι δὴ πάντως ἔσται τίνος ἕνεκεν ἀδυνάτοις ἐπιχειρεῖτε καὶ διὰ τῶν παρ' ὑμῶν γινομένων τὸν πρὸς τὸν Θεὸν πόλεμον ἐπιδείκνυσθε τὸν ταῦτα αὐτῷ προαγορεύσαντα Εἰ δὲ οὐδὲν ἡγεῖσθε τὰ ὀνείρατα ἀλλὰ λῆρον αὐτὰ εἶναι νομίζετε διὰ τί ταῦτα διαπράττεσθε ἃ διηνεκῆ ὑμῖν τὴν κηλῖδα προξενήσει καὶ πένθος ἀδιάλειπτον ἀπεργάσεται τῷ πατρί Ἀλλ' ὢ τῆς ὑπερβολῆς τοῦ πάθους μᾶλλον δὲ τῆς μιαιφόνου γνώμης.
Ὅταν γάρ τις ἐκδῷ ἑαυτὸν κατά τινα ἄτοπον πρᾶξιν καὶ ὑποβρύχιος γένηται ὑπὸ τῆς τῶν λογισμῶν ἀτοπίας οὐ τὸν ἀκοίμητον λαμβάνει πρὸ ὀφθαλμῶν ὀφθαλμὸν οὐ τὴν φύσιν αὐτὴν αἰδεῖται οὐχ ἕτερόν τι τῶν δυναμένων αὐτὸν εἰς συμπάθειαν ἀγαγεῖν ὅπερ καὶ οὗτοι πεπόνθασιν οὐχ ὅτι ἀδελφὸς ἦν οὐχ ὅτι νέος οὐχ ὅτι περιπόθητος τῷ πατρὶ οὐχ ὅτι ἄπειρος ὢν τῆς ἐν ξένῃ διαγωγῆς καὶ τῆς ἐν ἀλλοτρίᾳ διατριβῆς τοσαύτην μέλλει χώραν διαβαίνειν καὶ βαρβάροις συνοικεῖν ἀλλὰ πάντα σώφρονα λογισμὸν ἀπωσάμενοι ἑνὸς μόνου ἐγίνοντο τοῦ τὸν οἰκεῖον φθόνον ὡς ἐνόμιζον τέως εἰς ἔργον ἀγαγεῖν.
Καὶ ἐκεῖνοι μὲν τῇ γνώμῃ ἀδελφοκτόνοι γεγόνασιν ὁ δὲ ταῦτα παθὼν ὑπ' αὐτῶν ἅπαντα γενναίως ὑπέμενεν.
Ἡ γὰρ ἄνωθεν χεὶρ ἦν αὐτὸν ἡ φρουροῦσα καὶ πάντα τὰ δυσχερῆ ῥᾴδια καὶ εὔκολα ἐργαζομένη.
Ὅταν γὰρ τῆς ἄνωθεν εὐνοίας ἀπολαύωμεν κἂν ἐν μέσῳ βαρβάρων ὦμεν κἂν ἐπ' ἀλλοτρίας τῶν οἴκοι διατριβόντων καὶ πάσης ἀπολαυόντων θεραπείας ἄμεινον διάγειν δυνάμεθα ὥσπερ κἂν ἐπὶ τῆς οἰκίας διατρίβωμεν κἂν πάσης ἀνέσεως ἀπολαύειν δοκῶμεν ἔρημοι δὲ ὦμεν τῆς ἄνωθεν βοηθείας πάντων ἐσμὲν ἐλεεινότεροι.
Πολλὴ γὰρ καὶ τῆς ἀρετῆς ἡ ἰσχὺς καὶ τῆς κακίας ἡ ἀσθένεια καὶ τοῦτο μάλιστα δείκνυσιν ἡμῖν αὕτη ἡ ἐν χερσὶν ἱστορία.
Τίνας γὰρ εἰπέ μοι ἐλεεινοὺς καὶ μυρίων δακρύων ἀξίους κρίνεις τοὺς τοσαῦτα κακὰ ἐργασαμένους τὸν ἀδελφὸν ἢ τὸν ὑπὸ τῇ δουλείᾳ τῶν βαρβάρων γεγενημένον Δηλονότι τούτους.
Ἐννόει γάρ μοι λοιπὸν τὸν θαυμάσιον ἐκεῖνον τὸν μετὰ τοσαύτης δορυφορίας ἀνατραφέντα καὶ ὑπὸ ταῖς ἀγκάλαις ταῖς πατρικαῖς διηνεκῶς γεγενημένον ἀθρόον ἀναγκαζόμενον δουλείαν χαλεπὴν ὑφίστασθαι καὶ δουλείαν παρὰ βαρβάροις ἀνδράσι καὶ θηρίων οὐδὲν ἄμεινον διακειμένοις.
Ἀλλ' ὁ τῶν ἁπάντων Δεσπότης ἦν ὁ καὶ ἐκείνους ἡμέρους ἐργαζόμενος κἀκείνῳ πολλὴν διδοὺς τὴν ὑπομονήν.
Καὶ ἀποδόμενοι τὸν ἀδελφὸν ὡς εἰς τέλος ἀγαγόντες τὸν οἰκεῖον σκοπὸν οὕτω λοιπὸν διέκειντο ἐκποδὼν ποιησάμενοι τὸν ὑπ' αὐτῶν φθονούμενον.
Ἀνέστρεψε δὲ φησὶ Ῥουβὴν ἐπὶ τὸν λάκκον καὶ οὐχ ὁρᾷ τὸν Ἰωσήφ καὶ διέῤῥηξε τὰ ἱμάτια αὐτοῦ καὶ ἀνέστρεψε πρὸς τοὺς ἀδελφοὺς αὐτοῦ καὶ εἶπε Τὸ παιδάριον οὐκ ἔστιν ἐγὼ δὲ ποῦ πορεύσομαι ἔτι Ἐπειδὴ γὰρ ἐδίδαξεν ἀνωτέρω ἡ θεία Γραφὴ ὅτι διὰ τοῦτο συνεβούλευσε Ῥουβὴν εἰς τὸν λάκκον τὸν αὐτοῦ ἀδελφὸν ἐμβληθῆναι ὥστε καὶ τῶν χειρῶν αὐτὸν ἐξελέσθαι τῶν φονικῶν καὶ ἀποδοῦναι τῷ πατρί νῦν φησὶν ἰδὼν ὅτι διήμαρτε τοῦ σκοποῦ διέῤῥηξε τὰ ἱμάτια αὐτοῦ καὶ εἶπε Τὸ παιδάριον οὐκ ἔστιν ἐγὼ δὲ ποῦ πορεύσομαι ἔτι Ποίαν φησὶν ἕξομεν ἀπολογίαν καὶ μάλιστα ὁ δοκῶν ὑμῶν πρωτεύειν ἐγώ Ἐνόμιζε γὰρ αὐτὸν ἀνῃρῆσθαι.
Ἀλλ' ἐπειδὴ τὸ σπουδαζόμενον αὐτοῖς ἐγεγόνει καὶ τὸν μισούμενον εἰς τὴν ἀλλοτρίαν ἐξέπεμψαν γῆν καὶ τὸν φθόνον τὸν οἰκεῖον οὕτως ἠδυνήθησαν παραμυθήσασθαι λοιπὸν πᾶσαν μηχανὴν ἐπιδείκνυνται ὥστε παρακρούσασθαι τὸν πατέρα καὶ μὴ κατάδηλον αὐτῷ γενέσθαι τὴν κακὴν συμφωνίαν.
Καὶ σφάξαντες φησὶν ἔριφον αἰγῶν καὶ μολύναντες τὸν χιτῶνα τῷ αἵματι εἰσήνεγκαν τῷ πατρὶ αὐτῶν καὶ εἶπον.
Ἐπίγνωθι εἰ χιτὼν τοῦ υἱοῦ σού ἐστιν ἢ οὔ.
Τί ἀπατᾶτε ἑαυτοὺς ὦ ἀνόητοι Κἂν γὰρ τὸν πατέρα δυνηθῆτε παρακρούσασθαι ἀλλὰ τὸν ἀκοίμητον ὀφθαλμὸν οὐ λήσεσθε ὃν μάλιστα πάντων δεδοικέναι ἐχρῆν.
Ἀλλὰ τοιοῦτον ἡ ἀνθρωπίνη φύσις μᾶλλον δὲ τοιοῦτον ἡ ῥᾳθυμία τῶν πολλῶν τὸν παρὰ τῶν ἀνθρώπων φόβον καὶ τὴν τούτων αἰσχύνην τὴν πρὸς τὸ παρὸν μόνον περὶ πολλοῦ ποιούμενοι οὐ λαμβάνουσιν ἔννοιαν τοῦ δικαστηρίου ἐκείνου τοῦ φοβεροῦ καὶ τῆς κολάσεως τῆς ἀφορήτου ἀλλ' ἑνὸς μόνου γίνονται πῶς τὴν παρὰ τῶν ἀνθρώπων μέμψιν διαφυγεῖν δυνηθῶσιν ὃ δὴ καὶ οὗτοι πεπόνθασι καὶ τὸν πατέρα ἀπατᾷν ἐπιχειροῦσιν.
Ἐπέγνω γὰρ φησὶ τὸν χιτῶνα ὁ πατὴρ καὶ εἶπε Χιτὼν τοῦ υἱοῦ μού ἐστι θηρίον πονηρὸν κατέφαγεν αὐτὸν θηρίον ἥρπασε τὸν Ἰωσήφ.
Καὶ γὰρ ἀληθῶς καθάπερ θηρίοις περιπεσὼν οὕτως ἀνηλεῶς ἅπαντα ὑπέμεινε.
Διέῤῥηξε δὲ τὰ ἱμάτια αὐτοῦ καὶ ἐπέθετο σάκκον ἐπὶ τὴν ὀσφὺν αὐτοῦ καὶ ἐπένθει τὸν υἱὸν αὐτοῦ ἡμέρας πολλάς.
Πόσων ἂν εἶεν οὗτοι δακρύων ἄξιοι οὐχ ὅτι τὸν ἀδελφὸν τοῖς βαρβάροις πεπράκασι μόνον ἀλλ' ὅτι καὶ τὸν πατέρα ἐν ἐσχάτῳ γήρᾳ λοιπὸν ὄντα τοσούτῳ πένθει περιέβαλον Συνήχθησαν δὲ φησὶν υἱοὶ αὐτοῦ καὶ αἱ θυγατέρες παρακαλέσαι αὐτὸν καὶ οὐκ ἤθελε λέγων ὅτι Καταβήσομαι πρὸς τὸν υἱόν μου πενθῶν εἰς ᾅδου.
Οἶμαι καὶ τοῦτο πληγὴν ἑτέραν ἐκείνοις γεγενῆσθαι.
Ἑώρων γὰρ ὅτι καὶ πρὸς τὸν μὴ παρόντα μᾶλλον δὲ καὶ νομιζόμενον ὑπὸ θηρίων ἀνῃρῆσθαι οὕτως ἀκμάζοντα τὸν πόθον ἐπιδείκνυται καὶ πλέον ὑπὸ τοῦ φθόνου κατετήκοντο.
Ἀλλ' οὗτοι μὲν καὶ πρὸς τὸν ἀδελφὸν καὶ πρὸς τὸν πατέρα ὠμοὶ γεγονότες οὐδεμιᾶς ἂν εἶεν συγγνώμης ἄξιοι οἱ δὲ Μαδιηναῖοι καὶ αὐτοὶ πάλιν ὑπηρετοῦσι τῇ τοῦ Θεοῦ οἰκονομίᾳ καὶ πάλιν ἀποδίδονται τὸν Ἰωσὴφ Πετεφρῇ τῷ ἀρχιμαγείρῳ τοῦ Φαραώ.
Εἶδες πῶς ὁδῷ κατὰ μικρὸν πρόεισι καὶ διὰ πάντων τὴν οἰκείαν ἀρετὴν καὶ τὴν ὑπομονὴν ἐπιδείκνυται ἵν' οὕτω καθάπερ ἀθλητὴς γενναίως ἀγωνισάμενος ἀναδήσηται τῆς βασιλείας τὸν στέφανον καὶ τῶν ὀνειράτων ἡ ἔκβασις εἰς ἔργον ἐξελθοῦσα δι' αὐτῆς τῆς πείρας διδάξῃ τοὺς πεπρακότας ὡς οὐδὲν αὐτοῖς ὄφελος γέγονε τῆς τοσαύτης μηχανῆς Τοσαύτην γὰρ ἡ ἀρετὴ ἔχει τὴν ἰσχὺν ὡς καὶ πολεμουμένην αὐτὴν συμβαίνειν ἐπὶ πλέον περιφανεστέραν γίνεσθαι.
Οὐδὲν γὰρ ταύτης ἰσχυρότερον οὐδὲν αὐτῆς δυνατώτερον οὐκ ἐπειδὴ αὐτὴ καθ' ἑαυτὴν τοσαύτην ἔχει τὴν ἰσχὺν ἀλλ' ἐπειδὴ ὁ ταύτην κεκτημένος καὶ τῆς ἄνωθεν ἀπολαύει ῥοπῆς τῆς δὲ ἄνωθεν ἀπολαύων ῥοπῆς καὶ τῆς ἐκεῖθεν ἀξιούμενος συμμαχίας πάντων ἂν εἴη δυνατώτερος καὶ ἀχείρωτος καὶ ἀνάλωτος οὐκ ἀνθρώπων μόνον ἐπιβουλαῖς ἀλλὰ καὶ ταῖς τῶν δαιμόνων μηχαναῖς.
Ὅπερ εἰδότες μὴ φεύγωμεν τὸ κακῶς πάσχειν ἀλλὰ τὸ κακῶς ποιεῖν τοῦτο γάρ ἐστι τὸ κακῶς πάσχειν.
Ὁ γὰρ τὸν πλησίον κακῶς διαθεῖναι ἐπιχειρῶν ἐκεῖνον μὲν οὐδὲ ὅλως κατέβλαψεν εἰ γὰρ καὶ πρὸς ὀλίγον κατέβλαψεν ἐν τῷ παρόντι αἰῶνι τοῦτο πεποίηκεν ἑαυτῷ δὲ τὰς ἀθανάτους κολάσεις ταμιεύεται καὶ τὰς τιμωρίας τὰς ἀφορήτους ἃς οὐκ ἂν ἑτέρως διαφυγεῖν δυνηθείημεν εἰ μὴ παρασκευάσαιμεν ἑαυτοὺς ἑτοίμους πρὸς τὸ πάσχειν κακῶς καὶ κατὰ τὴν διδαχὴν τοῦ Δεσπότου εὐχώμεθα ὑπὲρ τῶν ταῦτα ἡμῖν διατιθέντων.
Τοῦτο γὰρ ἡμῖν πολὺν προξενήσει τὸν μισθὸν καὶ παρασκευάσει τῆς τῶν οὐρανῶν βασιλείας ἀξιωθῆναι ἧς γένοιτο πάντας ἡμᾶς ἐπιτυχεῖν χάριτι καὶ φιλανθρωπίᾳ τοῦ Κυρίου ἡμῶν Ἰησοῦ Χριστοῦ μεθ' οὗ τῷ Πατρὶ ἅμα τῷ ἁγίῳ Πνεύματι δόξα κράτος τιμὴ νῦν καὶ ἀεὶ καὶ εἰς τοὺς αἰῶνας τῶν αἰώνων.
Ἀμήν   αʹ.
Ἱκανῶς ἡμᾶς πρώην ἡ κατὰ τὸν Ἰωσὴφ ἱστορία ἐδίδαξε τοῦ φθόνου τὴν λύμην καὶ ὅπως τὸ ὀλέθριον τοῦτο πάθος τὴν τίκτουσαν αὐτὸ ψυχὴν πρότερον διαφθείρει.
Καὶ εἴδετε ὅπως ὑπὸ τούτου τοῦ πάθους συσχεθέντες οἱ ἀδελφοὶ τοῦ Ἰωσὴφ καὶ τῆς συγγενείας ἐπελάθοντο καὶ θηρίων ἀγρίων ὠμότητα πρὸς τὸν οὐδὲν ἠδικηκότα ἐπεδείξαντο τὴν μὲν ἑαυτῶν κακίαν ἔκδηλον πεποιηκότες τὸν δὲ ἀδελφὸν οὐδὲν τοσοῦτον καταβλάψαντες ὅσον ἑαυτοὺς αἰσχύνῃ περιέβαλλον.
Εἰ γὰρ καὶ βαρβάροις αὐτὸν πεπράκασι κἀκεῖνοι πάλιν ἀπέδοντο τῷ τοῦ Φαραὼ ἀρχιμαγείρῳ ἀλλ' ὅμως ἐπειδὴ εἶχε τὴν ἄνωθεν αὐτῷ ῥοπὴν ἐν ἅπασιν ἐπαρκοῦσαν πάντα κοῦφα καὶ ῥᾴδια αὐτῷ ἐφαίνετο.
Καὶ ἐβουλόμην μὲν καὶ σήμερον τῆς αὐτῆς ἱστορίας ἅψασθαι καὶ ἐντεῦθεν ὑμῖν ὑφᾶναι τὴν διδασκαλίαν ἀλλ' ἐν μέσῳ ἑτέρα τις διήγησις παρέγκειται ἣν οὐκ ἄξιον παραδραμεῖν ἀλλὰ καὶ αὐτὴν ὡς οἷόν τε διερευνησαμένους τότε πάλιν ἐπὶ τὴν κατὰ τὸν Ἰωσὴφ ὑπόθεσιν ἐλθεῖν.
Τί οὖν ἐστιν ἡ ἐν μέσῳ κειμένη διήγησις Ἡ κατὰ τὸν Ἰούδαν.
Οὗτος γὰρ θυγατέρα Χαναναίου λαβὼν γυναῖκα τὴν Σαύαν καὶ ἐσχηκὼς ἐξ αὐτῆς τρεῖς παῖδας ἔλαβε φησὶ τῷ πρωτοτόκῳ Ἢρ τὴν Θάμαρ γυναῖκα.
Ἐπειδὴ δὲ πονηρὸς ἐφάνη ἐναντίον Κυρίου ἀπέκτεινεν αὐτὸν ὁ Θεός.
Καὶ ἐπέτρεψε τῷ Αὐνὰν λαβόντι τὴν τοῦ ἀδελφοῦ γυναῖκα ἀναστῆσαι σπέρμα τῷ ἀδελφῷ.
Τοῦτο γὰρ ὁ νόμος ἐκέλευεν ἀτέκνου ἀποθανόντος ἀδελφοῦ τὸν ἀδελφὸν λαβόντα τὴν γυναῖκα ἀνιστᾷν τῷ ἀδελφῷ σπέρμα.
Ἀλλὰ καὶ τοῦτον πονηρὸν φανέντα ἐθανάτωσεν ὁ Θεός.
Τοῦτο τὸν Ἰούδαν εἰς φόβον κατέστησε τῶν δύο παίδων τὴν ἀναίρεσιν οὕτω ταχεῖαν θεασάμενον καὶ βουλόμενος τὴν Θάμαρ παραμυθήσασθαι ὑπέσχετο καὶ τὸν ἕτερον υἱὸν δώσειν αὐτῇ καὶ οὐκ ἐπλήρου τὰ ἐπαγγελθέντα δεδιὼς μὴ καὶ αὐτὸς ὁμοίως τοῖς ἀδελφοῖς τὴν τιμωρίαν δέξηται.
Ταύταις οὖν ταῖς ὑποσχέσεσι τρεφομένη ἡ Θάμαρ ἐν τῷ οἴκῳ τοῦ πατρὸς αὐτῆς φησὶν ἐκαθέζετο ἀναμένουσα εἰς ἔργον ἐλθεῖν τοῦ πενθεροῦ τὴν ὑπόσχεσιν καὶ ὁρῶσα τὸν Ἰούδαν οὐ βουλόμενον τὰ ἐπαγγελθέντα πληροῦν τέως πράως ἔφερεν οὐκ ἀνεχομένη τὴν πρὸς ἕτερον συνουσίαν ἀλλὰ στέργουσα τὴν χηρείαν καὶ καιρὸν ἐπιτήδειον ἀναμένουσα ἔσπευδε γὰρ ἐκ τοῦ πενθεροῦ τεκνοποιῆσαι.
Καὶ ἐπειδὴ εἶδε τὴν πενθερὰν τελευτήσασαν καὶ τὸν Ἰούδαν εἰς Θάμνα παραγινόμενον ὥστε κεῖραι τὰ ποίμνια κλέψαι βουλομένη τὴν συνουσίαν τοῦ πενθεροῦ καὶ ἐξ ἐκείνου ἐπιθυμοῦσα τεκνοποιῆσαι οὐ δι' ἀσέλγειαν μὴ γένοιτο ἀλλὰ διὰ τὸ μὴ δόξαι ἀνώνυμός τις εἶναι ἄλλως δὲ καὶ οἰκονομία ἦν τὸ γινόμενον ὅθεν καὶ εἰς ἔργον ἐξελθεῖν τὰ βουλευθέντα αὐτῇ ἐγένετο.
Περιελομένη γὰρ φησὶ τὰ ἱματία χηρεύσεως αὐτῆς καὶ περιβαλλομένη θέριστρον καὶ καλλωπισαμένη ἐκάθισε πρὸς ταῖς πύλαις.
Εἶτα ὥσπερ ἀπολογουμένη ὑπὲρ αὐτῆς ἡ θεία Γραφή φησιν Εἶδε γὰρ ὅτι μέγας γέγονε Σηλώμ αὐτὸς δὲ οὐκ ἔδωκεν αὐτὴν αὐτῷ γυναῖκα καὶ διὰ τοῦτο ἐπὶ ταύτην ὥρμησε τὴν ἀπάτην.
Ὁ μέντοι Ἰούδας νομίσας αὐτὴν πόρνην εἶναι  Ἐξέκλινε πρὸς αὐτήν.
Ἡ δὲ εἶπε Τί μοι δώσεις Ὁ δὲ ὑπέσχετο ἔριφον αἰγῶν ἀποστέλλειν.
Ἡ δὲ εἶπεν Ἐὰν δῷς ἀῤῥαβῶνα ἕως τοῦ ἀποστεῖλαί σε.
Καὶ ἔδωκε τὸν δακτύλιον καὶ τὸν ὁρμίσκον καὶ τὴν ῥάβδον καὶ εἰσῆλθε πρὸς αὐτὴν καὶ ἐν γαστρὶ ἔλαβεν ἐξ αὐτοῦ.
Ἀλλὰ μηδεὶς ταῦτα ἀκούων καταγινωσκέτω τῆς Θάμαρ ὡς γὰρ ἔφθην εἰπὼν καὶ οἰκονομίᾳ ὑπηρετεῖτο καὶ διὰ τοῦτο οὔτε αὕτη μέμψιν τινὰ ὑπέμεινεν οὔτε ὁ Ἰούδας ἐγκλήμασιν ὑπεύθυνος γέγονε.
Καὶ γὰρ ἐντεῦθεν ὁδῷ προβαίνων εὑρήσεις ἐκ τῶν παίδων τῶν τούτῳ τεχθέντων τὸν Χριστὸν κατάγοντα τὸ γένος ἄλλως δὲ καὶ τὰ δύο παιδία κατ' αὐτὸν τικτόμενα τῶν δύο λαῶν ἦν τύπος καὶ προαναφώνησις τῆς πολιτείας τῆς Ἰουδαϊκῆς καὶ τῆς πνευματικῆς.
Ἀλλὰ τέως ἴδωμεν μετὰ τὴν ἀναχώρησιν τοῦ Ἰούδα ὅπως χρόνου μικροῦ παραδραμόντος καὶ τοῦ πράγματος εἰς φανερὸν ἐλθόντος ὁ Ἰούδας ἑαυτῷ δικάζει ἐκείνην ἀπαλλάττων ἐγκλημάτων.
Ἐπειδὴ τοίνυν ἐπλήρωσεν ὅπερ ἐβούλετο ἡ Θάμαρ πάλιν ἀμείψασα τὸ σχῆμα φησὶν ἐκεῖθεν μὲν ἀνεχώρησεν ἀπῆλθε δὲ εἰς τὸν οἶκον αὐτῆς.
Ὁ μέντοι Ἰούδας τούτων οὐδὲν ἐπιστάμενος τὴν ὑπόσχεσιν ἐπλήρου καὶ τὸν ἔριφον ἀπέστειλεν ἵνα τὸν ἀῤῥαβῶνα τὸν παρ' αὐτοῦ δοθέντα ἀναλάβῃ ἀλλ' οὐδαμοῦ τῆς γυναικὸς εὑρεθείσης ἐπανῆλθεν ὁ παῖς μηνύων τῷ Ἰούδᾳ ὡς οὐδαμοῦ ἐπιστῆναι τῇ γυναικὶ δεδύνηται.
Ταῦτα μαθὼν ὁ Ἰούδας εἶπε φησὶ Μή ποτε καταγνωσθῶμεν ὡς ἀγνώμονες νομισθέντες οὐδὲ γὰρ ᾔδει τὸ γεγενημένον.
Ἀλλὰ τριῶν μηνῶν διελθόντων καὶ τοῦ ὄγκου τῆς γαστρὸς μηνύοντος τὸν τόκον καὶ οὐδενὸς ἑτέρου ἐπισταμένου τὴν κλοπὴν τῆς συνουσίας Ἀπηγγέλη φησὶ τῷ Ἰούδᾳ ὅτι ἐν γαστρὶ ἔχει ἐκ πορνείας.
Καὶ μαθὼν εἶπεν Ἐξαγάγετε αὐτὴν καὶ κατακαυθήτω.
Μεγάλη ἡ ἀγανάκτησις ἀφόρητος ἡ τιμωρία ἐπειδὴ καὶ τὸ ἁμάρτημα μέγα εἶναι ἐδόκει.
Τί οὖν ἡ Θάμαρ Ἐξαποστείλασα ἅπερ ἀῤῥαβῶνος ἕνεκεν εἰλήφει φησίν Οὗτινος ταῦτά ἐστι παρ' ἐκείνου τῆς γαστρὸς τὸν ὄγκον ἐδεξάμην.
Σκόπει πῶς σιγῶσα ἀξιοπίστους μάρτυρας ἐπάγεται φωνὴν ἀφιέντας καὶ ἱκανοὺς ἀθῷον ταύτην ἀποδεῖξαι τοῦ ἐγκλήματος.
Ἐπειδὴ γὰρ τριῶν ἔδει μαρτύρων περὶ τῆς τοιαύτης ὑποθέσεως ἐγκαλουμένῃ διὰ τοῦτο καὶ αὕτη ὡσανεὶ λαμπρὰν φωνὴν ἀφιέντα οὕτω διαπέμπεται τὰ τρία εἴδη τοῦ ἀῤῥαβῶνος τὸν δακτύλιον τὸν ὁρμίσκον τὴν ῥάβδον καὶ οἴκοι καθημένη καὶ σιγῶσα τὴν νίκην ἤρατο.
Ἐπιγνοὺς γὰρ ὁ Ἰούδας εἶπε Δεδικαίωται αὕτη ἢ ἐγὼ οὗ εἵνεκεν οὐκ ἔδωκα αὐτὴν Σηλὼμ τῷ υἱῷ μου.
Τί ἐστι Δεδικαίωται αὕτη ἢ ἐγώ Τοῦτ' ἔστιν Ἐκείνη μὲν ἀνεύθυνος ἐγὼ δὲ ἑαυτὸν καταδικάζω καὶ μηδενὸς ἐλέγχοντος ἐμαυτὸν ἐκκαλύπτω μᾶλλον δὲ ἀρκοῦντα ἔλεγχον ἔχω τὸν ἀῤῥαβῶνα τὸν παρ' ἐμοῦ δοθέντα.
Εἶτα ἀπολογίαν πάλιν ὑπὲρ τῆς αὐτῆς Θάμαρ συντιθείς φησιν Οὗ εἵνεκεν οὐκ ἔδωκα αὐτὴν Σηλὼμ τῷ υἱῷ μου.
Τάχα δὲ τοῦτο γέγονε καὶ δι' ἢν μέλλω ἐρεῖν αἰτίαν.
Ἐπειδὴ γὰρ ἐνόμιζεν ὁ Ἰούδας παρὰ τὴν ἐκείνης αἰτίαν τὸν θάνατον ἐπενηνέχθαι τῷ Ἢρ καὶ τῷ Αὐνὰν καὶ τοῦτο δεδοικὼς τὸν Σηλὼμ αὐτῇ οὐ δέδωκε καὶ ταῦτα ὑποσχόμενος ἵνα γνῷ δι' αὐτῶν τῶν πραγμάτων ὡς οὐκ ἐκείνη αἰτία τοῦ θανάτου ἐκείνοις γεγένηται ἀλλὰ διὰ τὴν οἰκείαν πονηρίαν τὰς τιμωρίας ἐδέχοντο Ἀπέκτεινε γὰρ αὐτὸν φησὶν ὁ Θεός καὶ πάλιν Ἐθανάτωσεν αὐτὸν περὶ τοῦ δευτέρου διὰ τοῦτο αὐτὸς μίγνυται ἀγνοῶν τῇ οἰκείᾳ νύμφῃ καὶ μανθάνει διὰ τῶν ἔργων ὅτι οὐχ ἡ ταύτης αἰτία ἀλλ' ἡ ἐκείνων κακία ὑπευθύνους αὐτοὺς τῇ τιμωρίᾳ γενέσθαι πεποίηκε καὶ ἐξομολογησάμενος τὸ οἰκεῖον ἁμάρτημα κἀκείνην τῆς τιμωρίας ἀπαλλάξας Οὐ προσέθετο φησὶν ἔτι τοῦ γνῶναι αὐτήν δεικνὺς ὅτι οὐδ' ἂν τὸ πρότερον αὐτῇ συνεγένετο εἰ μὴ ἀγνοίᾳ τὴν μίξιν εἰργάσατο.
Εἶτα ἐπειδὴ διηγήσατο ἡμῖν ἡ θεία Γραφὴ μετὰ ἀκριβείας τὴν γεγενημένην ἀπάτην ὑπὸ τῆς Θάμαρ λοιπὸν διδάσκει ἡμᾶς καὶ τίνα ἐστὶ τὰ παρ' αὐτῆς τικτόμενα παιδία.
Ἐγένετο γὰρ φησὶν ἡνίκα ἔτικτε καὶ τῇδε ἦν δίδυμα ἐν τῇ γαστρὶ αὐτῆς.
Ἐγένετο δὲ ἐν τῷ τίκτειν αὐτὴν ὁ εἷς προεξήνεγκε τὴν χεῖρα λαβοῦσα δὲ ἡ μαῖα ἔδησεν ἐπὶ τὴν χεῖρα αὐτοῦ κόκκινον λέγουσα Αὐτὸς ἐξελεύσεται πρῶτος.
Ὅρα μοι ἐνταῦθα μυστήριον καὶ προαναφώνησιν τῶν μελλόντων ἔσεσθαι.
Μετὰ γὰρ τὸ δῆσαι τὴν μαῖαν εἰς τὴν χεῖρα τὸ κόκκινον ὥστε κατάδηλον αὐτὸν γενέσθαι τότε Ἐπισυνήγαγε τὴν χεῖρα καὶ ἐξῆλθεν ὁ ἀδελφὸς αὐτοῦ.
Παρεχώρησε φησὶ τῷ ἀδελφῷ τὴν πρόοδον καὶ ὁ τελευταῖος νομιζόμενος πρῶτος ἐξῄει καὶ ὁ πρῶτος νομιζόμενος μετ' ἐκεῖνον προῄει.
Καὶ εἶπεν ἡ μαῖα Τί διεκόπη διὰ σὲ φραγμός Καὶ ἐκάλεσε τὸ ὄνομα αὐτοῦ Φαρές.
Διακοπὴ γὰρ ἑρμηνεύεται τὸ ὄνομα καὶ μερισμὸς ὡς ἂν εἴποι τις.
Καὶ μετὰ τοῦτον ἐξῆλθεν ὁ ἀδελφὸς αὐτοῦ ὁ τὸ σημεῖον ἐπὶ τῆς χειρὸς τῆς δεξιᾶς δεξάμενος καὶ ἐκάλεσε τὸ ὄνομα αὐτοῦ Ζαρᾶ ὃ ἑρμηνεύεται ἀνατολή.
Καὶ ὅτι οὐχ ἁπλῶς ταῦτα γεγένηται ἀλλὰ τύπος ἦν τῶν μελλόντων ἔσεσθαι αὐτὰ δηλοῖ τὰ πράγματα.
Οὐδὲ γὰρ κατὰ φύσεως ἀκολουθίαν ἦν τὸ γεγονός.
Πῶς γὰρ ἦν δυνατὸν μετὰ τὸ δεθῆναι τὴν χεῖρα τῷ κοκκίνῳ πάλιν συσταλῆναι καὶ δοῦναι πάροδον τῷ μετὰ ταῦτα εἰ μὴ θεία τις ἦν δύναμις ἡ ταῦτα προοικονομοῦσα καὶ καθάπερ ἐν σκιᾷ τινι προδιετυποῦτο ὅτι ἐξ ἀρχῆς καὶ ἐκ προοιμίων ὁ Ζαρᾶ ὅπερ ἐστὶν ἀνατολὴ  ἤρξατο προκύπτειν καὶ μικρὸν προελθόντος αὐτοῦ καὶ ὑποχωρήσαντος ἡ νομικὴ παρατήρησις ἡ διὰ τοῦ Φαρὲς μηνυομένη ἐπεισῆλθε.
καὶ χρόνῳ πολλῷ κρατοῦσα πάλιν τοῦ πρότερον ὑποχωρήσαντος τοῦ Ζαρᾶ λέγω προελθόντος παρεχώρησε πάλιν τῇ Ἐκκλησίᾳ πᾶσα ἡ Ἰουδαϊκὴ πολιτεία Ἀλλὰ τάχα νῦν ἀναγκαῖον συντομώτερον πάλιν αὐτὸ καὶ σαφέστερον εἰπεῖν.
Ἤρξαντο καθάπερ ὁ Ζαρᾶ τὴν χεῖρα προεξήνεγκεν ὁ Νῶε καὶ ὁ Ἀβραὰμ μᾶλλον δὲ πρὸ τοῦ Νῶε ὁ Ἄβελ καὶ ὁ Ἐνὼχ τῆς πρὸς τὸν Θεὸν εὐαρεστήσεως πολὺν ποιεῖσθαι λόγον.
Εἶτα ἐπειδὴ εἰς πλῆθος ἐκταθέντες πολλὰ φορτία ἁμαρτημάτων συνελέξαντο ἔδει δὲ μικρᾶς τινος αὐτοὺς παραμυθίας ἀπολαύειν ὡς σκιά τις ὁ νόμος ἐδόθη οὐχ ὅτι ἁμαρτήματα ἀναιρῶν ἀλλὰ ταῦτα ἀποδεικνὺς καὶ φανερὰ αὐτοῖς ἐργαζόμενος ἵνα καθάπερ τὰ ἀτελῆ παιδία γάλακτι τρεφόμενα εἰς ἀκμὴν ἡλικίας ἐλθεῖν δυνηθῶσιν.
Ἀλλ' ἐπειδὴ οὐδὲ οὕτως ἀπώναντό τι ἀλλὰ καίτοι ὑποδεικνύοντος τοῦ νόμου τῶν ἁμαρτημάτων τὸ μέγεθος οὗτοι πάλιν τούτοις ἀνεφύροντο παραγενόμενος ὁ κοινὸς Δεσπότης τὴν πνευματικὴν ταύτην καὶ ἐνάρετον πολιτείαν τῷ τῶν ἀνθρώπων ἐχαρίσατο γένει ἧς τύπον ὁ Ζαρᾶ ἐπλήρου.
Διὰ τοῦτο καὶ ὁ εὐαγγελιστὴς μέμνηται καὶ τῆς Θάμαρ καὶ τῶν ἐξ αὐτῆς τεχθέντων καί φησιν Ἰούδας δὲ ἐγέννησε τὸν Φαρὲς καὶ τὸν Ζαρᾶ ἐκ τῆς Θάμαρ.
Μὴ τοίνυν ἁπλῶς παρατρέχωμεν τὰ ἐν ταῖς θείαις Γραφαῖς κείμενα μηδὲ ἐξεπιπολῆς τοῖς λεγομένοις προσέχωμεν ἀλλ' εἰς τὸ βάθος ἑαυτοὺς καθέντες καὶ τὸν ἐναποκείμενον πλοῦτον καταμαθόντες δοξάζωμεν τὸν ἡμέτερον Δεσπότην τὸν μετὰ τοσαύτης σοφίας ἅπαντα οἰκονομοῦντα.
Εἰ γὰρ μὴ τὸν σκοπὸν καὶ τὴν αἰτίαν ἑκάστου τῶν γινομένων ἐξετάζειν βουλοίμεθα οὐ μόνον ταύτης κατηγορήσομεν ὡς τῷ πενθερῷ αὐτῆς μιγείσης ἀλλὰ καὶ τὸν Ἀβραὰμ αἰτιασόμεθα ὡς παιδοκτόνον τῇ γνώμῃ γεγενημένον καὶ τὸν Φινεὲς ὡς κατ' αὐτὸν δύο φόνους ἐργασάμενον.
Ἐὰν δὲ ἑκάστου τὴν αἰτίαν ἀκριβῶς καταμάθωμεν κἀκείνους μέμψεως ἀπαλλάξομεν καὶ αὐτοὶ πολλὴν ἐκεῖθεν τὴν ὠφέλειαν καρπωσόμεθα.
Ἀλλὰ τὰ μὲν κατὰ τὴν ἱστορίαν ταύτην ὡς ἡμῖν οἷόν τε ἦν διεξεληλύθαμεν ἐπὶ τῆς ὑμετέρας ἀγάπης.
Εἰ δὲ μὴ ἀπεκάμετε καὶ βούλεσθε καὶ τῶν ἑξῆς ἐφαψόμεθα καὶ πάλιν ἐπὶ τὴν κατὰ τὸν θαυμαστὸν Ἰωσὴφ διήγησιν ἥξομεν ἵνα μάθητε καὶ ἐκ τῶν σήμερον λεγομένων ὅσα ὁ γενναῖος οὗτος ἀθλητὴς μετὰ τὰ ὀνείρατα ἐκεῖνα τὰ τὴν βασιλείαν αὐτῷ μηνύοντα καὶ τὴν κατὰ τῶν ἀδελφῶν ἀρχὴν ὑπέμεινε καὶ ὅπως ἀπὸ ἀγώνων ἀγῶνες αὐτὸν διεδέχοντο καὶ πειρασμοῖς πειρασμοὶ συνήπτοντο καὶ ἐπάλληλα ἦν τὰ ναυάγια καὶ ὁ κυβερνήτης οὐ κατεποντίζετο καὶ σφοδροτέρου τοῦ χειμῶνος ἐπανισταμένου καθάπερ ἐπὶ τῶν οἰάκων καθήμενος οὕτω τὴν ναῦν ἴθυνεν.
Ἄξιον δὲ ἀκοῦσαι καὶ αὐτῶν τῶν ῥημάτων ἵνα πάντα μετὰ ἀκριβείας μαθεῖν δυνηθῶμεν.
Ἰωσὴφ δὲ φησὶ κατήχθη εἰς Αἴγυπτον καὶ ἐκτήσατο αὐτὸν ὁ ἀρχιμάγειρος Φαραὼ ἐκ χειρὸς Ἰσμαηλιτῶν.
Εἶτα ἐπειδὴ καὶ οἱ παρὰ τῶν ἀδελφῶν αὐτὸν ὠνησάμενοι βάρβαροί τινες καὶ ἀλλόκοτοι ἦσαν τὸ ἦθος καὶ πάλιν αὐτοὶ τῷ Αἰγυπτίῳ τῷ ἀρχιμαγείρῳ τοῦ Φαραὼ αὐτὸν ἀπέδοντο καὶ διαφόρους ἤμειβε δεσπότας ὁ ἐν ταῖς ἀγκάλαις τοῦ πατρὸς ἀνατραφείς ἵνα μὴ ξενιζώμεθα πῶς ἤνεγκε τὴν μοχθηρὰν ἐκείνην δουλείαν νέος ὢν καὶ πάσης τοιαύτης σκληραγωγίας ἄπειρος καὶ ἐν οἰκίᾳ μετὰ πολλῆς τῆς πατρικῆς φιλοστοργίας ἀνατραφεὶς ἐπήγαγεν ἡ Γραφὴ λέγουσα Καὶ ἦν Κύριος μετὰ Ἰωσὴφ καὶ ἦν ἀνὴρ ἐπιτυγχάνων.
Τί ἐστι Καὶ ἦν Κύριος μετὰ Ἰωσήφ Συμπαρῆν αὐτῷ φησὶν ἡ ἄνωθεν χάρις καὶ αὐτὴ αὐτῷ πάντα τὰ δυσχερῆ ἐξευμάριζεν.
Αὕτη πάντα τὰ κατ' αὐτὸν ᾠκονόμει αὕτη καὶ τοὺς ἐμπόρους ἐκείνους ἡμερωτέρους αὐτῷ κατέστησε καὶ ἀποδόσθαι τῷ ἀρχιμαγείρῳ κατηνάγκασεν ἵνα ὁδῷ προβαίνων οὕτω κατὰ μικρὸν καὶ διὰ τῶν πειρασμῶν τούτων ὁδεύων ἐπὶ τὸν τῆς βασιλείας θρόνον ἀνελθεῖν δυνηθῇ.
Ἀλλὰ σὺ ἀγαπητὲ ἀκούων ὅτι ὑπέμεινε τὴν δουλείαν τὴν παρὰ τοῖς ἐμπόροις εἶτα διεδέξατο ἡ δουλεία τοῦ ἀρχιμαγείρου λογίζου πῶς οὐκ ἐταράττετο οὐδὲ διελογίζετο καθ' ἑαυτὸν καὶ ἠπόρει καὶ ἔλεγε Τίς ἡ τῶν ὀνειράτων ἐκείνων ἀπάτη ἡ τοσαύτην τὴν περιφάνειάν μοι μηνύουσα Ἰδοὺ γὰρ μετὰ τὰ ὀνείρατα ἐκεῖνα δουλεία καὶ δουλεία χαλεπὴ καὶ δεσπότας ἀμείβω ἀπὸ τούτου πρὸς ἐκεῖνον καὶ ἀπ' ἐκείνου πρὸς τοῦτον καὶ ἀναγκάζομαι ἔθεσιν ἀλλοκότοις συναναμίγνυσθαι.
Ἆρα μὴ ἐγκατελείφθημεν ἆρα μὴ παρώφθημεν παρὰ τῆς ἄνωθεν ῥοπῆς Οὐδὲν τοιοῦτον οὐκ εἶπεν οὐκ ἐνενόησεν ἀλλ' ἔφερε πάντα πράως καὶ γενναίως.
Ἦν γὰρ Κύριος μετὰ Ἰωσὴφ καὶ ἦν ἀνὴρ ἐπιτυγχάνων Τί ἐστιν Ἐπιτυγχάνων.
Πάντα αὐτῷ κατευώδου πανταχοῦ προωδοποίει αὐτῷ ἡ ἄνωθεν χάρις καὶ οὕτω φανερὰ ἦν ἡ ἐπανθοῦσα αὐτῷ χάρις ὡς καὶ τῷ δεσπότῃ αὐτοῦ τῷ ἀρχιμαγείρῳ κατάδηλον τοῦτο γενέσθαι.
Ἤδει γὰρ φησὶν ὁ κύριος αὐτοῦ ὅτι Κύριος ἦν μετ' αὐτοῦ καὶ πάντα ὅσα ἂν ποιῇ Κύριος εὐοδοῖ ἐν ταῖς χερσὶν αὐτοῦ.
Εὗρε δὲ Ἰωσὴφ χάριν ἐναντίον τοῦ κυρίου αὐτοῦ καὶ κατέστησεν αὐτὸν ἐπὶ τοῦ οἴκου αὐτοῦ καὶ πάντα ὅσα ἦν αὐτῷ ἔδωκε διὰ χειρὸς Ἰωσήφ.
Εἶδες ὅσον ἐστὶν ὑπὸ τῆς ἄνωθεν βοηθεῖσθαι δεξιᾶς Ἰδοὺ γὰρ καὶ νέος καὶ ξένος καὶ αἰχμάλωτος καὶ δοῦλος καὶ πᾶσαν ἐγχειρίζεται παρὰ τοῦ δεσπότου τὴν οἰκίαν.
Καὶ πάντα διὰ χειρὸς αὐτοῦ δέδωκε φησί.
Διὰ τί Ἐπειδὴ μετὰ τῆς ἄνωθεν συνεργίας καὶ τὸν οἰκεῖον τρόπον εἰσήνεγκεν.
Εὐηρέστει γὰρ αὐτῷ φησὶν ἀντὶ τοῦ Μετὰ πολλῆς εὐνοίας ἅπαντα διεπράττετο.
Εἶτα βουλόμενος αὐτὸν ὁ φιλάνθρωπος Θεὸς ἐν πλείονι καταστῆσαι ἀδείᾳ οὐκ ἀπήλλαξε τῆς δουλείας οὐδὲ ἐν ἐλευθερίᾳ παρεσκεύασεν εἶναι.
Τοῦτο γὰρ αὐτῷ ἔθος ἀεὶ τοὺς ἐναρέτους ἄνδρας οὐκ ἀπαλλάττειν τῶν κινδύνων οὐδὲ ἐλευθεροῦν τῶν πειρασμῶν ἀλλ' ἐν αὐτοῖς τοῖς πειρασμοῖς τοσαύτην ἐπιδείκνυσθαι τὴν οἰκείαν ῥοπὴν ὡς αὐτοὺς τοὺς πειρασμοὺς ὑπόθεσιν αὐτοῖς ἑορτῆς γίνεσθαι.
Διὰ τοῦτο καὶ ὁ μακάριος Δαυῒδ ἔλεγεν Ἐν θλίψει ἐπλάτυνάς με.
Οὐχὶ τὴν θλίψιν ἀπήλασας φησὶν οὐδὲ ταύτης ἀπαλλάξας ἐν ἀνέσει με εἶναι πεποίηκας ἀλλ' ὅπερ ἐστὶ θαυμαστὸν καὶ παράδοξον ἐν μέσῳ τῶν θλίψεων τυγχάνοντα ἐν ἀδείᾳ εἶναι παρεσκεύασας.
Τοῦτο δὴ καὶ ἐνταῦθα ποιεῖ ὁ φιλάνθρωπος Δεσπότης.
Εὐλόγησε γὰρ τὸν οἶκον τοῦ Αἰγυπτίου διὰ τὸν Ἰωσήφ.
Καὶ ἐμάνθανε λοιπὸν καὶ ὁ βάρβαρος ὅτι τῶν ᾠκειωμένων ἐστὶ τῷ Θεῷ ὁ νομιζόμενος οἰκέτης Καὶ ἐπέτρεψε φησὶν ἅπαντα ὅσα ἦν αὐτῷ διὰ χειρὸς Ἰωσήφ καὶ οὐκ ᾔδει οὐδὲν πλὴν τοῦ ἄρτου οὗ ἤσθιε.
Μονονουχὶ δεσπότην αὐτὸν κατέστησε πάσης τῆς ἑαυτοῦ οἰκίας.
Καὶ ἦν ὁ δοῦλος ὁ αἰχμάλωτος ὑπὸ τὴν ἑαυτοῦ χεῖρα ἔχων πάντα τὰ τοῦ δεσπότου.
Τοσοῦτόν ἐστιν ἀρετή ὅπου γὰρ ἐὰν αὕτη φανῇ πάντων περιγίνεται καὶ κρατεῖ.
Ὥσπερ γὰρ τοῦ φωτὸς ἀνατείλαντος ἀπελαύνεται τὸ σκότος οὕτω καὶ νῦν τῆς ἀρετῆς φανείσης ἐκποδὼν πᾶσα κακία γίνεται.
Ἀλλὰ τὸ πονηρὸν θηρίον ὁ διάβολος θεασάμενος τοῦ δικαίου τὴν εὐδοκίμησιν καὶ ὅτι δι' αὐτῶν τῶν νομιζομένων λυπηρῶν περιφανέστερος ἐγίνετο τρίζων τοὺς ὀδόντας καὶ μεμηνὼς καὶ οὐδὲ φέρων ὁρᾷν τὸν δίκαιον οὕτω καθ' ἑκάστην ἡμέραν λαμπρότερον γινόμενον βόθρον αὐτῷ ἀνορύττει βαθὺν καὶ κρημνὸν ὡς ἐνόμιζε μέγιστον αὐτῷ τίκτοντα τὸν ὄλεθρον καὶ χειμῶνα κατασκευάζει σφοδρὸν αὐτῷ τὸ ναυάγιον ἐργάσασθαι δυνάμενον ἀλλ' ἐμάνθανεν οὐκ εἰς μακρὰν ὅτι πρὸς κέντρα λακτίζει καὶ κατὰ τῆς οἰκείας κεφαλῆς ἅπαντα διαπράττεται.
Καὶ ἦν Ἰωσὴφ φησὶ καλὸς τῷ εἴδει καὶ ὡραῖος τῇ ὄψει.
Τίνος ἕνεκεν ἡμῖν τὴν εὐμορφίαν τοῦ σώματος διηγεῖται Ἵνα μάθωμεν ὅτι οὐ μόνον τῇ κατὰ ψυχὴν εὐμορφίᾳ ἦν καλὸς ἀλλὰ καὶ τῷ σώματι.
Ἐν αὐτῷ γὰρ τῷ ἄνθει τῆς ἡλικίας νέος ἦν καὶ Καλὸς τῷ εἴδει καὶ ὡραῖος τῇ ὄψει.
Ταῦτα δὲ προλαβοῦσα διηγεῖται περὶ αὐτοῦ ἡ θεία Γραφὴ ἵνα διδάξῃ ἡμᾶς ὡς ἁλοῦσα τῷ κάλλει τοῦ νεανίσκου ἡ Αἰγυπτία πρὸς τὴν παράνομον ἐκείνην μίξιν αὐτὸν ἐκάλει.
Καὶ ἐγένετο φησὶ μετὰ ταῦτα.
Τί ἐστι Μετὰ ταῦτα Μετὰ τὸ πάσης τῆς οἰκίας τὴν ἐξουσίαν αὐτὸν ἐμπιστευθῆναι καὶ μετὰ τὸ ἐν τοσαύτῃ εἶναι τιμῇ ἀξιωθῆναι παρὰ τοῦ δεσπότου Ἐπέβαλεν ἡ γυνὴ τοῦ κυρίου αὐτοῦ τοὺς ὀφθαλμοὺς αὐτῆς ἐπὶ τὸν Ἰωσήφ.
Ὅρα τὴν ἀναίδειαν τῆς ἀκολάστου γυναικός.
Οὐχ ὅτι δέσποινα εἶναι ἐνομίζετο ἐν διανοίᾳ ἔλαβεν οὐχ ὅτι οἰκέτης ἦν ἐκεῖνος ἀλλ' ὑπὸ τῆς εὐμορφίας ἁλοῦσα καὶ τὸν ἐμπρησμὸν τὸν σατανικὸν δεξαμένη ἐπιπηδᾷν ἐπεχείρει λοιπὸν τῷ νεανίσκῳ καὶ τὸν πονηρὸν τοῦτον λογισμὸν ἐν τῇ διανοίᾳ συνέχουσα καιρὸν ἐπεζήτει καὶ ἐρημίαν τὴν δυναμένην αὐτῇ συμπρᾶξαι πρὸς τὴν παράνομον ταύτην ἐπιχείρησιν.
Ὁ δὲ φησὶν οὐκ ἤθελεν οὐκ ἐπείθετο οὐδὲ κατεδέχετο τὰ παρ' ἐκείνης ῥήματα.
Ἤδει γὰρ πολὺν αὐτῷ φέροντα τὸν ὄλεθρον καὶ οὐ μόνον τὰ καθ' ἑαυτὸν ἐσκόπει ἀλλὰ σπουδὴν ἐποιεῖτο κἀκείνην καθ' ὅσον οἷόν τε ἦν ἀπαλλάξαι τῆς μανίας καὶ τῆς ἀτόπου ταύτης ἐπιθυμίας.
Καὶ συμβουλὴν αὐτῇ εἰσάγει ἱκανὴν αὐτὴν καταιδέσαι καὶ ποιῆσαι τὸ συμφέρον ἐπιγνῶναι.
Εἶπε γὰρ φησὶ τῇ γυναικὶ τοῦ κυρίου αὐτοῦ  Εἰ ὁ κύριός μου οὐ γινώσκει δι' ἐμὲ οὐδὲν τῶν ἐν τῷ οἴκῳ αὐτοῦ ἀλλὰ πάντα ὅσα ἐστὶν αὐτῷ δέδωκεν εἰς τὰς χεῖράς μου.
Ὢ εὐγνωμοσύνης ἀνδρός.
Ὅρα πῶς ἀπαριθμεῖται τοῦ δεσπότου τὰς εὐεργεσίας ἵνα δείξῃ ὅσῃ τῇ ἀγνωμοσύνῃ ἐκείνη κέχρηται πρὸς τὸν ὁμόζυγον.
Εἰ γὰρ ἐγὼ φησὶν ὁ οἰκέτης ὁ ξένος ὁ αἰχμάλωτος τοσαύτης ἀπήλαυσα παρ' αὐτοῦ ἀδείας ὡς ἅπαντα ὑπὸ τὴν χεῖρα εἶναι τὴν ἐμὴν καὶ οὐδέν ἐστιν ὃ ὑπεξαιρεῖται τῆς χειρός μου πλὴν σοῦ ἀλλὰ πᾶσι μὲν αὐτὸς ἐπίκειμαι μόνῃ δὲ σοὶ ὑποτέταγμαι καὶ ἔξω τυγχάνεις τῆς ἐμῆς ἐξουσίας.
Εἶτα ἵνα καιρίαν δῷ τὴν πληγὴν καὶ ὑπομνήσῃ τῆς εὐνοίας τοῦ ἀνδρὸς καὶ πείσῃ αὐτὴν μὴ ἀγνώμονα περὶ τὸν σύνοικον γενέσθαι φησί Καὶ σὺ διὰ τοῦτο ἔξω τῆς ἐξουσίας τῆς ἐμῆς τυγχάνεις Διὰ τὸ σὲ γυναῖκα αὐτοῦ εἶναι.
Εἰ τοίνυν γυνὴ αὐτοῦ τυγχάνεις πῶς οὖν ποιήσω τὸ ῥῆμα τὸ πονηρὸν τοῦτο καὶ ἁμαρτήσομαι ἐναντίον τοῦ Θεοῦ Ἐπειδὴ γὰρ ἐκείνη τὴν ἐρημίαν ἐζήτει καὶ καιρὸν ἀνέμενε λαθεῖν σπουδάζουσα τὸν ἄνδρα καὶ τοὺς οἰκέτας τοὺς ἐπὶ τῆς οἰκίας ἅπαντας φησὶν οὗτος Πῶς δυνήσομαι ποιῆσαι τὸ πονηρὸν τοῦτο καὶ ἁμαρτήσομαι ἐναντίον τοῦ Θεοῦ Τί γὰρ νομίζεις Κἂν πάντας λαθεῖν δυνηθῶμεν τὸν ἀκοίμητον ὀφθαλμὸν οὐ δυνάμεθα λαθεῖν.
Ἐκεῖνον μόνον δεδοικέναι δεῖ καὶ ἀγωνιᾷν καὶ τρέμειν ὥστε μὴ ὑπὸ τοῖς ἐκείνου ὀφθαλμοῖς παράνομόν τι διαπράξασθαι.
Καὶ ἵνα μάθωμεν τὴν ὑπερβάλλουσαν τοῦ δικαίου ἀρετὴν καὶ ὅτι οὐχ ἅπαξ οὐδὲ δὶς ἀλλὰ καὶ πολλάκις τὸν ἀγῶνα τοῦτον ὑπέμεινε καὶ τῆς λέξεως ταύτης ἠνέσχετο καὶ συμβουλεύων οὐκ ἐπαύσατο φησὶν ἡ Γραφή Ἡνίκα δὲ ἐλάλει ἡμέραν ἐξ ἡμέρας καὶ οὐχ ὑπήκουσεν αὐτῆς ἐπιτηρήσασα τὰ ἐπὶ τῆς οἰκίας διαπραττόμενα ἐπιπηδᾷ τῷ νεανίσκῳ καθάπερ θηρίον θῆγον τοὺς ὀδόντας καὶ ἐπισπασαμένη τῶν ἱματίων κατεῖχε.
Μὴ ἁπλῶς τοῦτο παραδράμωμεν ἀλλ' ἐννοήσωμεν ὅσον ὑπέμεινε τὸν ἀγῶνα ὁ δίκαιος ἐκεῖνος.
Οὐ γὰρ οὕτω θαυμαστὸν ἦν ὡς ἔμοιγε δοκεῖ ἐν μέσῃ τῇ Βαβυλωνίᾳ καμίνῳ τοὺς τρεῖς παῖδας ὄντας ἀβλαβεῖς διαμεῖναι καὶ μηδὲν ὑπὸ τοῦ πυρὸς παθεῖν ὡς θαυμαστὸν ἐγένετο καὶ παράδοξον τὸν θαυμαστὸν τοῦτον νεανίσκον κατασχεθέντα τῶν ἱματίων ὑπὸ τῆς μιαρᾶς ταύτης καὶ ἀκολάστου μὴ ἐνδοῦναι ἀλλὰ καὶ τὰ ἱμάτια ἀφέντα ἐν ταῖς ἐκείνης χερσὶν οὕτως ἀποπηδῆσαι.
Ὥσπερ γὰρ οἱ τρεῖς παῖδες ἐκεῖνοι διὰ τὴν οἰκείαν ἀρετὴν τῆς ἄνωθεν ἀπολαύσαντες ῥοπῆς τοῦ πυρὸς κρείττους ὤφθησαν οὕτω καὶ οὗτος ἐπειδὴ τὰ παρ' ἑαυτοῦ εἰσέφερε καὶ τῆς σωφροσύνης τοὺς ἀγῶνας μετὰ πολλοῦ τοῦ τόνου ἐπεδείκνυτο πολλῆς καὶ τῆς ἄνωθεν συμμαχίας ἀπήλαυσε τῆς τοῦ Θεοῦ δεξιᾶς συμπραττούσης αὐτῷ τοσοῦτον ἆθλον νικῆσαι καὶ ἔξω τῶν δικτύων τῆς ἀσελγοῦς ἐκείνης καταστῆναι.
Καὶ ἦν ἰδεῖν λοιπὸν τότε τὸν θαυμάσιον τοῦτον γυμνὸν μὲν ἐξιόντα ἱματίων ἐνδεδυμένον δὲ τῆς σωφροσύνης τὸ ἔνδυμα καὶ καθάπερ ἀπό τινος πυρᾶς καὶ καμίνου ἀβλαβῆ διαφυγεῖν καὶ οὐ μόνον οὐ κατακαυθέντα ἀλλὰ καὶ λαμπρότερον καὶ φαιδρότερον γεγενημένον.
Ἀλλ' ὅρα μετὰ τοσαύτην νίκην μετὰ τοσαύτην ἀνδρείαν ὑπὲρ ὧν ἐχρῆν αὐτὸν στεφανωθῆναι ὑπὲρ ὧν ἐχρῆν αὐτὸν ἀνακηρυχθῆναι πάλιν ὡσανεὶ ὑπεύθυνον τὰ μυρία ὑπομένοντα δεινά.
Ἡ γὰρ Αἰγυπτία ἐκείνη οὐ φέρουσα λοιπὸν τὴν αἰσχύνην καὶ τὸ ὄνειδος ᾗ περιέβαλλεν ἑαυτὴν ἀδυνάτοις ἐπιχειρήσασα πρότερον μὲν τοὺς ἐπὶ τῆς οἰκίας συγκαλεσαμένη κατηγορεῖ τοῦ νεανίσκου καὶ τὰ παρ' αὐτῆς μανικῶς προταθέντα ὡς παρ' ἐκείνου εἰρημένα φήσασα οὕτως ἀπατᾷν ἅπαντας ἐπεχείρει.
Τοιοῦτον γὰρ ἔθος τῇ κακίᾳ ἀεὶ πρὸς τὴν ἀρετὴν ἀγωνιζομένην τὰ ἑαυτῆς ἐλαττώματα ἐκείνῃ ἐπιχειρεῖν προστρίβεσθαι ὃ δὴ καὶ αὕτη τότε ἐποίει τὸν νεανίσκον ὡς ἀκόλαστον διαβάλλουσα καὶ ἑαυτῇ προσωπεῖον σωφροσύνης περιθεῖσα καὶ λέγουσα διὰ τοῦτο κἀκεῖνον τὰ ἱμάτια καταλελοιπέναι καὶ ταύτην ταῦτα κατεσχηκέναι.
Καὶ ὁ φιλάνθρωπος Θεὸς ἐμακροθύμει καὶ ἠνείχετο ἵνα διὰ πάντων τὸν ἑαυτοῦ οἰκέτην λαμπρότερον ἀποφήνῃ.
Ταῦτα γὰρ ἅπαντα ἐλθόντι τῷ ἀνδρὶ μετὰ πολλῆς τῆς κακουργίας εἰποῦσα καὶ κατηγορήσασα τοῦ νεανίσκου ἔλεγεν Εἰσῆλθε πρός με ὁ παῖς ὁ Ἑβραῖος ὃν εἰσήγαγες πρὸς ἡμᾶς ἐμπαῖξαί μοι.
Ἀθλία καὶ ταλαίπωρε.
Οὐκ αὐτὸς εἰσήγαγεν ὥστε ἐμπαῖξαί σοι ἀλλ' ὁ διάβολός σε εἰσήγαγεν ὥστε μὴ μόνον μοιχαλίδα γενέσθαι ἀλλὰ τὸ ἧκον εἰς σὲ καὶ φόνον ἐργάσασθαι.
Καὶ ἐδείκνυ λοιπὸν εἰς ἀπόδειξιν τῶν παρ' αὐτῆς λεγομένων τὰ ἱμάτια τοῦ νεανίσκου.
Ἐννόει μοι ἐνταῦθα τοῦ κοινοῦ πάντων ἀνθρώπων Δεσπότου τὴν φιλανθρωπίαν.
Ὥσπερ γὰρ τῶν ἀδελφῶν αὐτὸν ἐξείλετο βουλομένων αὐτὸν ἀνελεῖν καὶ παρεσκεύασε πρότερον μὲν κατὰ τὴν συμβουλὴν τοῦ Ῥουβὴν εἰς τὸν λάκκον ἐμβληθῆναι καὶ μετὰ ταῦτα πάλιν κατὰ τὴν συμβουλὴν τοῦ Ἰούδα τοῖς ἐμπόροις διαπραθῆναι ἵνα τῶν ὀνειράτων ἡ ἔκβασις εἰς ἔργον ἐλθοῦσα πείσῃ τὸν δίκαιον ὡς οὐ μάτην οὐδὲ εἰκῆ ἐκεῖνα αὐτῷ προεμηνύετο οὕτω καὶ νῦν ἡ ἄνωθεν χεὶρ ἦν ἡ τὸν βάρβαρον ἐκεῖνον κατέχουσα καὶ μὴ συγχωρήσασα εὐθέως ἐπὶ τὴν σφαγὴν ὁρμῆσαι τοῦ νεανίσκου.
Τί γὰρ ἦν τὸ κωλύον μαθόντα ὡς εἰς αὐτὴν τὴν εὐνὴν ἀδικῆσαι αὐτὸν ἐπεχείρησε μὴ τοῦτο ποιῆσαι Ἀλλ' ὁ εὐμήχανος Θεὸς τοσαύτην παρεσκεύασεν αὐτὸν ἐπιδείξασθαι τὴν πραΰτητα ἵνα ἐμβληθεὶς τῷ δεσμωτηρίῳ καὶ πάλιν ἐκεῖ τὴν οἰκείαν ἐπιδειξάμενος ἀρετὴν οὕτως ἐπὶ τὴν ἀρχὴν τῆς βασιλείας παραγένηται.
Ἐθυμώθη γὰρ φησὶν ὁ κύριος αὐτοῦ καὶ ἐνέβαλεν αὐτὸν εἰς τὸ ὀχύρωμα ὅπου οἱ δεσμῶται τοῦ βασιλέως κατέχονται.
Εἰ μὲν γὰρ μὴ ἐπίστευσε οὐκ ἐχρῆν αὐτὸν ἐμβαλεῖν ἐν τῷ δεσμωτηρίῳ εἰ δὲ ἐπίστευσε πάλιν ἀληθὲς εἶναι τὸ παρὰ τῆς Αἰγυπτίας λεγόμενον οὐδὲ οὕτω δεσμωτηρίου ἄξιος ἦν ἀλλὰ ἀποτμηθῆναι καὶ δίκην δοῦναι τὴν ἐσχάτην.
Ἀλλ' ὅταν ἡ ἄνωθεν δεξιὰ τὴν ἑαυτῆς πρόνοιαν ἐπιδείκνυται πάντα εὔκολα καὶ ῥᾴδια γίνεται καὶ οἱ ἄγριοι ἡμερώτεροι καθίστανται.
Τότε δὲ καὶ ἡ ἄνωθεν ῥοπὴ μετὰ δαψιλείας ἡμῖν παραγίνεται ὅταν πολλὴν καὶ ἡμεῖς τὴν ἀρετὴν ἐπιδειξώμεθα.
Ἐπειδὴ γὰρ μεγάλως οὗτος ἠγωνίσατο διὰ τοῦτο καὶ μεγάλων ἀπολαύει τῶν ἀμοιβῶν.
Καὶ μετὰ τὴν τοσαύτην ἀνδρείαν ἀπήγετο εἰς τὸ δεσμωτήριον καὶ σιγῇ πάντα ὑπέμενεν.
Ἴστε γὰρ ὅπως οἱ μηδὲν ἑαυτοῖς συνειδότες πονηρὸν ἐπειδὰν ὡς ὑπεύθυνοι καταδικάζωνται πόσῃ κέχρηνται πολλάκις τῇ παῤῥησίᾳ καὶ τῇ ἐλευθεροστομίᾳ κατεξανιστάμενοι καὶ μεγαλοφρονοῦντες κατὰ τῶν τὴν δίκην αὐτοῖς ἀνευθύνοις οὖσιν ἐπαγόντων.
Ἀλλ' οὗτος οὐχ οὕτως ἀλλὰ καὶ σιγᾷ καὶ πάντα πράως δέχεται καὶ ἀνέμενε μετὰ πολλῆς τῆς ὑπομονῆς τὴν τοῦ Θεοῦ ῥοπήν.
Ὅρα γὰρ πῶς καὶ ἐν τῷ δεσμωτηρίῳ ὢν πάλιν τὴν ἀρχὴν ἅπασαν αὐτὸς ἐδέχετο παρὰ τοῦ δεσμοφύλακος εἰκότως Ἦν γὰρ φησὶ Κύριος μετὰ Ἰωσὴφ καὶ κατέχεεν αὐτοῦ ἔλεος.
Τί ἐστι τὸ Κατέχεεν αὐτοῦ ἔλεος Πρὸς οἶκτον ἐπέκαμψε τὸν ἀρχιδεσμοφύλακα καὶ πολλὴν περὶ αὐτὸν τὴν εὔνοιαν ἐπιδείξασθαι παρεσκεύασεν Ἔδωκε γὰρ αὐτῷ χάριν ἐναντίον αὐτοῦ.
Ἀληθῶς οὐδὲν μακαριστότερον τοῦ τῆς ἄνωθεν εὐνοίας ἀπολαύοντος.
Ἔδωκε γὰρ φησὶν ὁ ἀρχιδεσμοφύλαξ τὸ δεσμωτήριον διὰ χειρὸς τῷ Ἰωσήφ.
Ὅρα πῶς ὑπεξίσταται ὁ δεσμοφύλαξ καὶ παραχωρεῖ καὶ αὐτῷ τὴν αὐθεντίαν ἐπιτρέπει καὶ πάντας τοὺς ἐν τῷ δεσμωτηρίῳ ὑπὸ τὴν ἐκείνου ἐξουσίαν εἶναι ἐκέλευσε.
Καὶ οὐκ ἦν ὁ ἀρχιδεσμοφύλαξ γινώσκων οὐδέν πάντα γὰρ ἦν διὰ χειρὸς Ἰωσὴφ διὰ τὸ τὸν Κύριον μετ' αὐτοῦ εἶναι καὶ ὅσα αὐτὸς ἐποίει Κύριος εὐώδου ἐν ταῖς χερσὶν αὐτοῦ.
Σκόπει πῶς συμπαρῆν αὐτῷ διηνεκῶς ἡ χάρις ἡ ἄνωθεν καὶ πάντα ἅπερ ἔπραττε χάριτος ἦν πεπληρωμένα.
Τοῦτο τοίνυν καὶ ἡμεῖς σπουδάσωμεν ἵνα μεθ' ἑαυτῶν ἔχωμεν ἀεὶ τὸν Κύριον καὶ ἵνα τὰ παρ' ἡμῶν γινόμενα ὑπ' ἐκείνου κατευοδῶται.
Ὁ γὰρ ταύτης ἀξιωθεὶς τῆς ῥοπῆς κἂν μέσοις τοῖς δεινοῖς ὢν τυγχάνῃ καταγελάσεται πάντων καὶ οὐδὲν αὐτὰ ἡγήσεται τοῦ Δεσπότου τῶν ὅλων τοῦ πάντα ποιοῦντος καὶ μετασκευάζοντος κατευοδοῦντος αὐτῷ ἅπαντα καὶ τὰ δυσχερῆ ῥᾴδια ἀπεργαζομένου.
Πῶς δὲ δυνησόμεθα μεθ' ἑαυτῶν ἔχειν τὸν Κύριον καὶ ὑπ' αὐτοῦ κατευοδοῦσθαι ἐν ἅπασιν Ἐὰν νήφοντες ὦμεν καὶ ἐγρηγορότες καὶ μιμησώμεθα τοῦ νέου τούτου τὴν σωφροσύνην καὶ τὴν ἄλλην ἀρετὴν καὶ τὸ φρόνημα τὸ γενναῖον καὶ ἴδωμεν ὅτι οὕτω χρὴ μετὰ ἀκριβείας ἅπαντα διαπράττεσθαι ὡς μηδέποτε ὑπὸ τοῦ Δεσπότου καταγνωσθῆναι ἀλλ' ὅτι οὐχ οἷόν τέ τινα λαθεῖν ἐκεῖνον τὸν ἀκοίμητον ὀφθαλμὸν εἰδέναι ἀλλ' ἀνάγκη πάντως τὸν ἁμαρτόντα ταῖς τιμωρίαις ὑπεύθυνον γενέσθαι.
Καὶ μὴ προτιμότερον ἡγώμεθα τὸν τῶν ἀνθρώπων φόβον τῆς τοῦ Θεοῦ ἀγανακτήσεως ἀλλὰ μνημονεύωμεν διὰ παντὸς τῶν ῥημάτων τοῦ Ἰωσὴφ λέγοντος Πῶς ποιήσω τὸ ῥῆμα τὸ πονηρὸν τοῦτο καὶ ἁμαρτήσομαι ἐναντίον τοῦ Θεοῦ Ὅταν τις οὖν λογισμὸς ἡμᾶς διαταράττῃ τοῦτο ἐν τῇ διανοίᾳ στρέφωμεν τὸ ῥῆμα καὶ παραχρῆμα φυγαδεύεται πᾶσα ἄτοπος ἐπιθυμία.
Εἴτε οὖν σωμάτων ἐπιθυμίᾳ τις ἁλῷ εἴτε χρημάτων ἔρωτι εἴτε ἄλλῃ τινὶ ἀτόπῳ ἡδονῇ εὐθέως τοῦτο λογιζέσθω ὅτι ἐκεῖνος ἡμῖν ἐστιν ὁ δικάζων ὃν οὐχ οἷόν τε λαθεῖν οὐδὲ τὰ ἐν τῇ διανοίᾳ βουλευόμενα καὶ πάντως διαφευξόμεθα καὶ τὰς τοῦ διαβόλου μηχανὰς καὶ ἀπολαύσομεν πολλῆς τῆς ἄνωθεν συμμαχίας ἧς γένοιτο πάντας ἡμᾶς ἐπιτυχεῖν χάριτι καὶ φιλανθρωπίᾳ τοῦ Κυρίου ἡμῶν Ἰησοῦ Χριστοῦ μεθ' οὗ τῷ Πατρὶ ἅμα τῷ ἁγίῳ Πνεύματι δόξα κράτος τιμὴ νῦν καὶ ἀεὶ καὶ εἰς τοὺς αἰῶνας τῶν αἰώνων.
Τὰ λείψανα τῶν χθὲς ἡμῖν εἰρημένων βουλόμεθα σήμερον ἀποδοῦναι τῇ ὑμετέρᾳ ἀγάπῃ καὶ τῆς κατὰ τὸν Ἰωσὴφ πάλιν ἱστορίας ἅψασθαι.
Ἴστε γὰρ ὅτι χθὲς εἰς μῆκος ἡμῖν ἐκταθέντος τοῦ λόγου οὐκ ἰσχύσαμεν περαιτέρω προελθεῖν ἀλλὰ μέχρις ἐκείνου τὸν λόγον ἐστήσαμεν ἡνίκα διὰ τὴν τῆς Αἰγυπτίας συκοφαντίαν ὑπὸ τοῦ ἀρχιμαγείρου εἰς τὸ δεσμωτήριον ἐνεβλήθη.
Διὸ σήμερον ἀναγκαῖον διδάξαι τὴν ὑμετέραν ἀγάπην τὰ κατὰ τὸ δεσμωτήριον αὐτῷ συμβεβηκότα.
Ἐπειδὴ γὰρ ἐνεβλήθη εἰς τὸ ὀχύρωμα καὶ παρεδόθη τῷ ἀρχιδεσμοφύλακι κἀκεῖ τοσαύτη γέγονεν εἰς αὐτὸν ἡ παρὰ τοῦ Θεοῦ ῥοπὴ ὡς πᾶσαν τὴν ἀρχὴν τοῦ δεσμωτηρίου αὐτὸν ἐμπιστευθῆναι παρὰ τοῦ ἀρχιδεσμοφύλακος.
Καὶ οὐκ ἦν γινώσκων φησὶν οὐδὲν ὁ ἀρχιδεσμοφύλαξ διὰ Ἰωσήφ.
Εἶδες πῶς ἐν αὐταῖς ταῖς θλίψεσι γενόμενος οὐδεμίαν αἴσθησιν ἐλάμβανε τῶν λυπηρῶν ἀλλ' ἡ εὐμήχανος τοῦ Θεοῦ σοφία πάντα μετέβαλλε τὰ λυπηρά.
Καὶ καθάπερ τὸν μαργαρίτην κἂν ἐν βορβόρῳ τις καταχώσειε τὸ οἰκεῖον κάλλος ἐπιδείκνυται οὕτω καὶ ἡ ἀρετὴ ὅπου δ' ἂν αὐτὴν ἐμβάλῃς τὴν οἰκείαν δύναμιν ἐπιδείκνυται κἂν ἐν δουλείᾳ κἂν ἐν δεσμωτηρίῳ κἂν ἐν θλίψει κἂν ἐν ἀνέσει.
Ἐπεὶ οὖν καὶ ἐν τῷ δεσμωτηρίῳ ἐμβληθεὶς εἷλε τὸν ἀρχιδεσμοφύλακα καὶ πάντων τῶν αὐτόθι τὴν ἐξουσίαν ἐδέξατο παρ' αὐτοῦ ἴδωμεν ἐνταῦθα ὅπως τῆς προσούσης αὐτῷ χάριτος ἐκκαλύπτει τὴν ἰσχύν.
Ἐγένετο γὰρ φησὶ μετὰ τὰ ῥήματα ταῦτα.
Ποῖα Ἅπερ διηγήσατο μετὰ τὸ συκοφαντηθῆναι μετὰ τὸ καταδικασθῆναι τὸ δεσμωτήριον οἰκεῖν καὶ οὐ τοῦτο μόνον ἀλλὰ καὶ μετὰ τὸ γνωρίσαι ἡμῖν ὅτι Κύριος ἦν μετ' αὐτοῦ καὶ ὅτι ὁ ἀρχιδεσμοφύλαξ διὰ χειρὸς αὐτοῦ πάντα τὰ αὐτόθι ἐπέτρεψεν οἰκονομεῖσθαι.
Ἐγένετο οὖν μετὰ τὰ ῥήματα ταῦτα μετὰ τὸ βληθῆναι αὐτὸν ἐν τῷ δεσμωτηρίῳ ἁμαρτόντα τὸν ἀρχιοινοχόον καὶ τὸν ἀρχισιτοποιὸν καταδικασθῆναι ὑπὸ τοῦ βασιλέως τὸ δεσμωτήριον οἰκεῖν καὶ δεξάμενος αὐτοὺς ὁ ἀρχιδεσμοφύλαξ συνέστησεν αὐτοὺς τῷ Ἰωσήφ.
Οὐδὲ γὰρ ὡς δεσμώτῃ λοιπὸν αὐτῷ ἐκέχρητο ἀλλ' ὡς κοινωνῷ τῆς φροντίδος μᾶλλον δὲ καὶ ὡς ἱκανῷ ἐπικουφίζειν τὰς συμφορὰς τοῖς αὐτόθι καθειργμένοις.
Καὶ παρέστη αὐτοῖς φησί.
Τί ἐστι τὸ Παρέστη αὐτοῖς Ἀντὶ τοῦ παρεμυθεῖτο ἐνεύρου αὐτῶν τὸν λογισμὸν διήγειρεν αὐτῶν τὴν διάνοιαν οὐ συνεχώρει καταποθῆναι ὑπὸ τῆς ἀθυμίας.
Ἦσαν δὲ ἡμέρας πολλὰς ἐν τῇ φυλακῇ καὶ εἶδον ἀμφότεροι ἐνύπνιον ἐν μιᾷ νυκτὶ ὅ τε ἀρχιοινοχόος καὶ ὁ ἀρχισιτοποιός.
Ἀλλ' ὁ θαυμάσιος οὗτος ἔργον ποιούμενος τὴν τούτων παράκλησιν ἰδὼν αὐτοὺς ὑπὸ τῆς ὄψεως τῶν ὀνειράτων τεταραγμένους καὶ συγκεχυμένους τὴν διάνοιαν φησί Τί ὅτι τὰ πρόσωπα ὑμῶν σκυθρωπὰ σήμερον Ἐδείκνυ γὰρ ἡ τοῦ προσώπου κατάστασις τὴν ἔνδον ταραχήν.
Διὰ τοῦτο καὶ σοφός τις ἔλεγε Καρδίας εὐφραινομένης θάλλει πρόσωπον ἐν δὲ λύπαις οὔσης σκυθρωπάζει.
Ἐπεὶ οὖν εἶδεν αὐτοὺς ἐν κατηφείᾳ τυγχάνοντας διὰ τὴν τῶν ὀνειράτων ὄψιν ἐπυνθάνετο τὴν αἰτίαν μαθεῖν βουλόμενος.
Ὅρα πῶς καὶ ἐν δεσμωτηρίῳ τυγχάνων τὴν οἰκείαν ἀρετὴν ἐπεδείκνυτο καὶ τὰς ἀθυμίας ἑτέροις ἐπικουφίζειν ἐσπούδαζε.
Τί οὖν ἐκεῖνοι Ἐνύπνιον εἴδομεν καὶ ὁ συγκρίνων οὐκ ἔστιν αὐτό.
Ἠγνόουν τοῦ πρὸς αὐτοὺς διαλεγομένου τὴν σοφίαν ὡς ἑνὶ τῶν πολλῶν αὐτῷ προσεῖχον διὰ τοῦτο οὐδὲ τὸ ἐνύπνιον λέγουσιν ἀλλ' ὅτι μόνον εἶδον καί φασιν Οὐδείς ἐστιν ὁ συγκρίνων αὐτό.
Ἀλλ' ὁ θαυμάσιος ἀνήρ φησι πρὸς αὐτούς Οὐχὶ διὰ τοῦ Θεοῦ ἡ διασάφησις αὐτῶν ἐστι Διηγήσασθε οὖν μοι.
Μὴ γὰρ οἴκοθεν ἐπαγγέλλομαί τι ὑμῖν ἐρεῖν Θεός ἐστιν ὁ ἀποκαλύπτων.
Διηγήσασθε οὖν μοι.
Ὅρα σύνεσιν καὶ ταπεινοφροσύνης ὑπερβολήν.
Οὐκ εἶπεν ὅτι Ἐγὼ ὑμῖν διακρίνω ἐγὼ ὑμῖν λέγω τῶν ὀνειράτων τὴν ἔκβασιν ἀλλὰ τί Διηγήσασθε οὖν μοι.
Θεὸς γάρ ἐστι μόνος ὁ τὰ τοιαῦτα ἀποκαλύπτων.
Καὶ διηγήσατο ὁ ἀρχιοινοχόος.
Καὶ ἀκούσας ὁ Ἰωσήφ φησι Τοῦτο ἡ σύγκρισις αὐτοῦ.
Οἱ τρεῖς πυθμένες τρεῖς ἡμέραι εἰσίν ἔτι τρεῖς ἡμέραι καὶ μνησθήσεται Φαραὼ τῆς ἀρχιοινοχοΐας σου καὶ ἀποκαταστήσει σε καὶ δώσεις τὸ ποτήριον Φαραὼ εἰς τὴν χεῖρα αὐτοῦ κατὰ τὴν ἀρχήν σου τὴν προτέραν ὡς ἦσθα οἰνοχοῶν.
Ἀλλὰ ἀναμνήσθητί μου διὰ σεαυτοῦ ὅταν εὖ σοι γένηται καὶ ποιήσεις ἐπ' ἐμὲ ἔλεος καὶ μνήσθητι περὶ ἐμοῦ πρὸς Φαραὼ καὶ ἐξάξεις με ἐκ τοῦ ὀχυρώματος τούτου ὅτι κλοπῇ ἐκλάπην ἐκ γῆς Ἑβραίων καὶ ὧδε οὐκ ἐποίησα οὐδὲν καὶ ἐνέβαλόν με εἰς τὸν λάκκον τοῦτον.
Ἐπειδὴ προεμήνυσεν αὐτῷ τὰ μέλλοντα αὐτῷ χρηστὰ συμβήσεσθαι καὶ τὴν καταλλαγὴν τοῦ βασιλέως φησὶ Μνήσθητί μου διὰ σεαυτοῦ ὅταν ἀπολάβῃς σου τὴν εὐημερίαν μνήμην ποίησαι τοῦ σοι ταῦτα προμηνύσαντος καὶ ποιήσεις ἐπ' ἐμὲ ἔλεος.
Τοῦτο ἀκούων ἀγαπητὲ μὴ μικροψυχίαν καταγνῷς τοῦ δικαίου ἀλλὰ ταύτῃ μάλιστα ἐκπλάγηθι ὅτι τοσούτων δυσχερῶν ὄντων τὴν αὐτόθι οἴκησιν γενναίως καὶ εὐχαρίστως ἔφερεν.
Εἰ γὰρ καὶ πολλάκις τὴν παρὰ τοῦ ἀρχιδεσμοφύλακος ἐξουσίαν εἰλήφει ἀλλ' ὅμως ἐβαρύνετο τὸ κατακεκλεῖσθαι καὶ μετὰ τῶν αὐχμώντων καὶ ῥυπώντων εἶναι.
Ὅρα γὰρ αὐτοῦ καὶ ἐκ τούτου τὴν φιλόσοφον γνώμην ὅπως μετὰ ἀνδρείας ἔφερεν ἅπαντα διὰ πάντων πολλὴν τὴν ταπεινοφροσύνην ἐπιδεικνύμενος.
Καὶ ποιήσεις ἐπ' ἐμὲ ἔλεος καὶ μνησθήσῃ περὶ ἐμοῦ πρὸς Φαραὼ καὶ ἐξάξεις με ἐκ τοῦ ὀχυρώματος τούτου.
Ἐννόει μοι ἐνταῦθα πῶς οὐδὲν λέγει κατὰ τῆς μιαρᾶς ἐκείνης μοιχαλίδος οὐδὲ αἰτιᾶται τὸν δεσπότην οὐδὲ τὴν τῶν ἀδελφῶν περὶ αὐτὸν ἀπανθρωπίαν διηγεῖται ἀλλὰ συγκαλύψας πάντα φησί Μνήσθητί μου καὶ ποίησον ἐξενεχθῆναί με ἐκ τοῦ ὀχυρώματος τούτου Ὅτι κλοπῇ ἐκλάπην ἐκ γῆς Ἑβραίων καὶ ὧδε οὐκ ἐποίησα οὐδὲν ἀλλ' ἐνέβαλόν με εἰς τὸν λάκκον τοῦτον.
Μὴ ἁπλῶς τοῦτο παραδράμωμεν ἀλλ' ἐννοήσωμεν τῆς ψυχῆς αὐτοῦ τὴν φιλοσοφίαν καὶ ὅπως καιρὸν εὑρηκὼς τοιοῦτον καὶ εἰδὼς ὅτι δυνήσεται ἅπαντα ὁ ἀρχιοινοχόος ἐν εὐημερίᾳ γεγονὼς γνωρίσαι τῷ βασιλεῖ τὰ κατ' αὐτὸν οὐ τὴν Αἰγυπτίαν διαβάλλει  οὐ τὸν δεσπότην ἄγει εἰς μέσον οὐδὲ τοὺς ἀδελφούς οὐ λέγει τὴν αἰτίαν δι' ἣν τὸ δεσμωτήριον οἰκεῖν κατεδικάσθη οὐδὲ σπουδάζει δεῖξαι τὴν παρανομίαν τὴν εἰς αὐτὸν γεγενημένην ἀλλ' ἑνὸς μόνου γίνεται οὐ τοῦ ἐκείνων δηλαδὴ κατηγορῆσαι ἀλλὰ τοῦ ὑπὲρ ἑαυτοῦ μόνον εἰπεῖν.
Καὶ τὰ μὲν παρὰ τῶν ἀδελφῶν συνεσκίασεν εἰπὼν Ἐκλάπην ἐκ γῆς Ἑβραίων τὰ δὲ παρὰ τῆς Αἰγυπτίας ἐκείνης τῆς ἀκολάστου οὐδὲ εἰς μέσον ἄγει οὐδὲ τὴν παρὰ τοῦ δεσπότου ἄδικον κατ' αὐτοῦ ἀγανάκτησιν.
Ἀλλὰ τί φησιν Ὧδε οὐκ ἐποίησα οὐδὲν ἀλλ' ἐνέβαλόν με εἰς τὸν λάκκον τοῦτον.
Ταῦτα ἀκούοντες παιδευώμεθα ἐπειδάν τισι τοιούτοις περιπέσωμεν μὴ ἐκείνους σπουδάζειν περιβάλλειν λοιδορίαις καὶ τὴν γλῶσσαν ἀκονᾷν κατὰ τῆς ἑτέρων κατηγορίας ἀλλὰ μόνον πράως καὶ ἡμέρως ἑαυτοὺς ἀνευθύνους δεικνύναι καὶ μιμεῖσθαι τὸν θαυμάσιον τοῦτον ὅτι οὐδὲ ἐν συμφορᾷ ὢν κατεδέξατο κἂν μέχρι ῥημάτων ἐκπομπεῦσαι τῆς Αἰγυπτίας τὴν ἀσέλγειαν.
Ἴστε γὰρ ὅτι πολλοὶ πολλάκις καὶ ὑπεύθυνοι ὄντες ἐγκλήμασι πολλῇ τῇ ἀναισχυντίᾳ κεχρημένοι τὰ ἑαυτῶν πλημμελήματα ἑτέροις περιάπτειν ἐπιχειροῦσιν οὗτος δὲ τοῦ ἡλίου φανότερος τυγχάνων καὶ δυνάμενος ἅπαντα μετὰ ἀληθείας εἰπεῖν κἀκείνης τὴν μανίαν κατάδηλον ποιῆσαι καὶ ἑαυτὸν περιφανέστερον ἀποδεῖξαι οὐδὲν ἐκείνων εἰς μέσον ἄγει.
Οὐδὲ γὰρ τὴν παρὰ τῶν ἀνθρώπων ἐθηρᾶτο δόξαν ἀλλ' ἠρκεῖτο τῇ ἄνωθεν εὐνοίᾳ καὶ τὸν ἀκοίμητον ἐκεῖνον μόνον ὀφθαλμὸν ἐβούλετο ἐπαινέτην ἔχειν τῶν γινομένων.
Διὸ καὶ σιγῶντος αὐτοῦ καὶ πάντα κρύπτειν ἐπιχειροῦντος ὁ φιλάνθρωπος Δεσπότης εἰς τοσαύτην αὐτὸν περιφάνειαν ἤγαγεν ὅτε καλῶς εἶδε τὸν ἀθλητὴν ἀγωνισάμενον.
Τέως δὲ μάθωμεν καὶ ἐκ τῶν μετὰ ταῦτα γινομένων τὴν ὑπομονὴν τοῦ ἀνδρὸς καὶ ὅπως πρὸς τὴν μέλλησιν οὐκ ἐδυσχέρανεν οὐδὲ ἀπεδυσπέτησεν ἀλλὰ μετὰ πολλῆς τῆς προθυμίας ἅπαντα φέρων ηὐχαρίστει τῷ ταῦτα συγχωροῦντι γίνεσθαι Δεσπότῃ.
Ταῦτα ἀκούσας ὁ ἀρχισιτοποιὸς καὶ νομίσας καὶ τὸ αὐτοῦ ὄναρ χρηστόν τι αὐτῷ προμηνύειν διηγεῖται αὐτῷ τὴν τοῦ ὀνείρου ὄψιν.
Ἀλλ' ἀκούσας ὁ Ἰωσὴφ καὶ ἐκ τῆς ἄνωθεν ἀποκαλύψεως καὶ τὴν τούτου σύγκρισιν δεξάμενος προμηνύει αὐτῷ τὸν μέλλοντα αὐτὸν καταλήψεσθαι ὄλεθρον καί φησιν Ἔτι τρεῖς ἡμέραι καὶ ἀφελεῖ Φαραὼ τὴν κεφαλήν σου ἀπὸ σοῦ καὶ κρεμάσει σε ἐπὶ ξύλου καὶ φάγεται τὰ ὄρνεα τοῦ οὐρανοῦ τὰς σάρκας σου ἀπὸ σοῦ.
Διὰ τοῦτο προλαβὼν εἶπον φησὶν ὅτι οὐκ ἀπ' ἐμαυτοῦ ταῦτα ὑμῖν προμηνύω ἀλλ' ἅπερ ἂν ὁ Θεὸς ἀποκαλύψῃ ἵνα κἂν χρηστόν τι ὑποφαίνῃ τῶν ὀνειράτων ἡ ὄψις κἂν τὸ ἐναντίον μὴ ἐμοὶ λογίσησθε.
Οὐ γὰρ οἴκοθεν ταῦτα φθέγγομαι ἀλλ' ἐκεῖνα ὑμῖν διασαφῶ ἅπερ ἂν ἡ ἄνωθεν χάρις κατάδηλα ποιήσῃ.
Ἀλλὰ τῆς προθεσμίας ἐπιστάσης εἰς ἔργον ἐξῄει τὰ παρὰ τοῦ Ἰωσὴφ εἰρημένα καὶ καθὰ αὐτὸς συνέκρινεν οὕτω γέγονεν ἀμφοτέροις καὶ ὃς μὲν εἰς τὴν προτέραν ἐπανῆλθεν εὐημερίαν ὃς δὲ τὴν τιμωρίαν ἐδέξατο.
Ἀλλ' ὁ ἀρχιοινοχόος ὁ τοσαῦτα παρακληθεὶς οὐκ ἐμνήσθη φησὶ τοῦ Ἰωσὴφ ἀλλ' ἐπελάθετο αὐτοῦ.
Ὅρα πάλιν τὸν δίκαιον καθάπερ ἐν γυμνασίᾳ τινὶ καὶ παλαίστρᾳ ἀγωνιζόμενον καὶ τῆς οἰκείας ἀρετῆς ἀπόδειξιν παρεχόμενον καὶ οὐδεμίαν ταραχὴν ὑπομένοντα οὐδὲ θορυβούμενον καὶ δυσανασχετοῦντα.
Εἶπε γὰρ ἂν ἄλλος πρὸς ἑαυτὸν ἴσως εἰ τῶν πολλῶν τις ἦν Τί τοῦτο ὁ μὲν ἀρχιοινοχόος καθὰ συνέκρινα αὐτῷ τοῦ ὀνείρου τὴν ὄψιν ἀπέλαβε μετὰ τοσαύτης ταχύτητος τὴν προτέραν εὐημερίαν καὶ οὐδὲ μνήμην ἐποιήσατο ἐμοῦ τοῦ προμηνύσαντος.
Ἀλλ' ἐκεῖνος μέν ἐστιν ἐν ἀνέσει τοσαύτῃ ἐγὼ δὲ ὁ μηδὲν χαλεπὸν ἐργασάμενος ἐνταῦθα κατακέκλεισμαι μετὰ ἀνδροφόνων μετὰ τυμβωρύχων μετὰ λῃστῶν μετὰ τῶν μυρία ἐργασαμένων κακά.
Οὐδὲν τούτων οὐκ εἶπεν οὐκ ἐνενόησεν ᾔδει γὰρ ὅτι καὶ τὰ σκάμματα αὐτῷ μακρότερα ἐγίνετο ἵνα νομίμως ἀγωνισάμενος λαμπρὸν ἀναδήσηται τὸν στέφανον.
Σκόπει γάρ μοι μετὰ τὴν ἀποκατάστασιν ἐκείνου φησὶ δύο ἔτη παρῆλθον ἡμερῶν.
Ἔδει γὰρ ἀναμεῖναι τὸν καιρὸν τὸν ἐπιτήδειον ὥστε μετὰ περιφανείας αὐτῷ γενέσθαι τὴν ἐκεῖθεν ἔξοδον.
Εἰ μὲν γὰρ πρὸ τῶν ὀνειράτων τοῦ Φαραὼ ὑπομνησθεὶς ὁ ἀρχιοινοχόος διὰ τῆς οἰκείας προστασίας αὐτὸν ἠλευθέρωσε τοῦ δεσμωτηρίου ἴσως οὐδὲ κατάδηλος ἔμελλεν αὐτοῦ γίνεσθαι τοῖς πολλοῖς ἡ ἀρετή.
Νυνὶ δὲ εἰδὼς ὁ εὐμήχανος καὶ σοφὸς Δεσπότης καθάπερ τεχνίτης ἄριστος ὅσον προσήκει χρόνον τὸ χρυσίον ὁμιλῆσαι τῷ πυρὶ καὶ πότε αὐτὸ χρὴ ἐκεῖθεν ἀνελέσθαι συγχωρεῖ τὸν χρόνον τῶν δύο ἐτῶν λήθην ἐγγενέσθαι τῷ ἀρχιοινοχόῳ ἵνα καὶ ὁ καιρὸς τῶν ὀνειράτων τοῦ Φαραὼ φθάσῃ καὶ τῆς ἀνάγκης αὐτῆς συνελαυνούσης πάσῃ τῇ βασιλείᾳ τοῦ Φαραὼ γνώριμος γένηται ὁ δίκαιος.
Μετὰ γὰρ τὰ δύο ἔτη εἶδε φησὶ τὰ ὀνείρατα ὁ Φαραώ.
Καὶ ἐγένετο πρωῒ καὶ ἐταράχθη ἡ ψυχὴ αὐτοῦ καὶ ἀποστείλας ἐκάλεσε πάντας τοὺς ἐξηγητὰς τῆς Αἰγύπτου καὶ πάντας τοὺς σοφοὺς αὐτῆς καὶ διηγήσατο αὐτοῖς Φαραὼ τὸ ἐνύπνιον καὶ οὐκ ἦν ὁ ἀπαγγέλλων αὐτὸ τῷ Φαραώ.
Ὅρα τὴν πολλὴν τοῦ Θεοῦ οἰκονομίαν.
Πρότερον συγχωρεῖ πάντων τῶν αὐτόθι νομιζομένων σοφῶν πεῖραν αὐτὸν λαβεῖν ἵνα ὅταν δειχθῇ ἡ ἐκείνων ἄγνοια τότε οὗτος ὁ δεσμώτης ὁ αἰχμάλωτος ὁ δοῦλος ὁ Ἑβραῖος εἰς μέσον ἀχθεὶς καὶ τὰ τοὺς πολλοὺς λανθάνοντα γνώριμα καταστήσας πρόδηλον ἅπασι κατασκευάσῃ γενέσθαι τὴν ἄνωθεν αὐτῷ ἐπανθοῦσαν χάριν.
Ὅτε οὖν ἅπαντες οἱ σοφοὶ παραγενόμενοι οὐδὲν εἰπεῖν ἠδυνήθησαν οὐδὲ διᾶραι τὸ στόμα ἴσχυσαν τότε ὁ ἀρχιοινοχόος εἰς μνήμην ἐλθὼν ὑπομιμνήσκει τὸν Φαραὼ τῶν εἰς αὐτὸν συμβεβηκότων καί φησι Τὴν ἁμαρτίαν μου ἀναμιμνήσκω σήμερον.
Καὶ διηγεῖται αὐτίκα ὅπως ἡνίκα εἰς τὸ δεσμωτήριον ἐνεβλήθη αὐτὸς καὶ ὁ ἀρχισιτοποιὸς καὶ ἐθεάσαντο τὰ ὀνείρατα καὶ τὴν σύγκρισιν ἐδέξαντο παρὰ τοῦ Ἰωσὴφ ὅτι κατὰ τὴν ἐκείνου προαγόρευσιν ἅπαντα αὐτοῖς εἰς ἔργον ἐξῆλθε.
Ταῦτα ἀκούσας ὁ βασιλεὺς μετεπέμψατο τὸν Ἰωσὴφ καὶ ἐξήγαγεν αὐτὸν ἐκ τοῦ ὀχυρώματος καὶ ἐξύρησαν αὐτὸν καὶ ἤλλαξαν τὴν στολὴν αὐτοῦ καὶ εἰσῆλθε πρὸς Φαραώ.
Ὅρα εὐθέως καὶ ἐκ προοιμίων λοιπὸν πόση ἡ τιμή.
Ἐπειδὴ ἐκαθαρίσθη καλῶς διὰ τῆς ὑπομονῆς καὶ καθάπερ χρυσίον φαιδρυνόμενον ἐξῄει ἐκ τοῦ δεσμωτηρίου καὶ ἤγετο πρὸς Φαραώ.
Εἶδες πόσον ἐστὶ τὸ ὑπὸ τῆς ἄνωθεν βοηθεῖσθαι ῥοπῆς Ὅρα πόσα ᾠκονομήθη ἵνα τὰ κατὰ τὸν Ἰωσὴφ εἰς ἔργον ἐξέλθῃ.
Ἐπειδὴ γὰρ τὸν μέγιστον ἐκεῖνον ἆθλον ἠγωνίσατο τῆς μιαρᾶς ἐκείνης Αἰγυπτίας τὰ δίκτυα διαφυγὼν καὶ εἰς τὸ δεσμωτήριον ἐνεβλήθη συνεχωρήθη τὸν ἀρχιοινοχόον καὶ τὸν ἀρχισιτοποιὸν τοῦ Φαραὼ κατ' ἐκεῖνον τὸν καιρὸν ἐκεῖ ἐμβληθῆναι καὶ διὰ τῆς συγκρίσεως τῶν ὀνειράτων μαθεῖν τοῦ ἀνδρὸς τὴν σοφίαν ἵνα νῦν ἐν καιρῷ μνήμην αὐτοῦ ποιησάμενος εἰς μέσον αὐτὸν ἀγάγῃ.
Εἶπε δὲ φησὶ Φαραὼ πρὸς τὸν Ἰωσήφ Ἐνύπνιον ἑώρακα καὶ ὁ συγκρίνων οὐκ ἔστιν αὐτό ἐγὼ δὲ ἀκήκοα περὶ σοῦ λεγόντων ἀκούσαντά σε ἐνύπνια συγκρίνειν αὐτά.
Ὅρα πῶς αἰσχυνόμενος ὁ Φαραὼ οὐ λέγει φανερῶς ὅτι Οὐδεὶς τῶν παρ' ἐμοὶ σοφῶν ἴσχυσε διακρῖναι τὰ ὀνείρατα ἀλλὰ τί Ἐνύπνιον ἑώρακα καὶ ὁ συγκρίνων οὐκ ἔστιν αὐτό ἀκήκοα δὲ περὶ σοῦ λεγόντων ἀκούσαντά σε ἐνύπνια συγκρίνειν αὐτά.
Σκόπει μοι καὶ ἐνταῦθα τοῦ Ἰωσὴφ τὴν σύνεσιν καὶ τὴν πολλὴν εὐλάβειαν ὅπως ἀποκρίνεται τῷ Φαραώ.
Μὴ ὑποπτεύσῃς φησὶν ἐμέ τι οἴκοθεν φθέγγεσθαι ἢ ἀπὸ ἀνθρωπίνης σοφίας ταῦτα διακρίνειν.
Οὐδὲ γὰρ οἷόν τε ἄνευ τῆς ἄνωθεν ἀποκαλύψεως τὴν γνῶσιν τούτων καταλαβεῖν.
Ἴσθι τοίνυν ὅτι ἄνευ τοῦ Θεοῦ οὐχ οἷόν τέ με ἀποκριθῆναί σοι.
Ἄνευ γὰρ φησὶ τοῦ Θεοῦ οὐκ ἀποκριθήσεται τὸ σωτήριον τοῦ Φαραώ.
Μαθὼν τοίνυν ὡς ὁ τῶν ἁπάντων Δεσπότης ἐστὶν ὁ ταῦτα ἀποκαλύπτων μὴ παρὰ ἀνθρώπων ζήτει ταῦτα ἃ μόνου φησὶ τοῦ Θεοῦ ἐστιν εἰς φανερὸν ἄγειν.
Ὅρα πῶς διὰ τῆς ἀποκρίσεως παιδεύει τὸν Φαραὼ εἰδέναι καὶ τῶν παρ' αὐτοῦ σοφῶν τὴν ἀσθένειαν καὶ τοῦ Δεσπότου τὴν δύναμιν.
Ἐπεὶ οὖν ἔγνως παρ' ἐμοῦ ὅτι οὐκ ἀπὸ σοφίας ἀνθρωπίνης ταῦτα φθέγγομαι οὐδὲ ἐξ οἰκείων λογισμῶν λέγε τὰ παρὰ τοῦ Θεοῦ σοι μηνυθέντα.
Ταῦτα ἀκούσας ὁ Φαραὼ διηγεῖται τὰ ἐνύπνια καὶ τὸ πρῶτον καὶ τὸ δεύτερον καί φησιν Εἶπα τοῖς ἐξηγηταῖς καὶ οὐκ ἦν ὁ ἀπαγγέλλων μοι.
Οὐκ ἤκουσας φησὶ καὶ παρ' ἐμοῦ ὅτι οὐκ ἔστι τὸ ταῦτα γνωρίζειν τῆς ἀνθρωπίνης σοφίας Μὴ τοίνυν ἐκείνοις καταμέμφου οὐδὲ γὰρ ἂν ἴσχυσάν ποτε ταῦτα καταλαβεῖν ἃ τῆς ἄνωθεν δεῖται ἀποκαλύψεως.
Καὶ εἶπε φησὶν Ἰωσήφ Τὸ ἐνύπνιον Φαραὼ ἔν ἐστι.
Ἵνα δὲ πιστεύσῃς ὅτι ἀληθὲς ἔσται τὸ παρὰ τοῦ Θεοῦ σοι μηνυθὲν δεύτερον ἀνηνέχθη τὸ αὐτό σε θεάσασθαι καὶ ὅτι ταχυνεῖ ὁ Θεὸς τοῦ ποιῆσαι αὐτό.
Ἡ δευτέρωσις φησὶ βεβαίωσίς ἐστι τῶν φανέντων καὶ πληροφορία ὅτι πάντως ταῦτα γενήσεται.
Καὶ ἐπειδὴ διέκρινε τὸν ἀριθμὸν τῶν ἑπτὰ βοῶν καὶ τῶν ἑπτὰ σταχύων εἰπὼν εὐθηνίαν μεγάλην ἔσεσθαι καὶ ταύτην λιμὸν διαδέξεσθαι χαλεπὸν λοιπὸν καὶ συμβουλὴν εἰσάγει ἀρίστην καί φησι Κατάστησον ἄνδρα ἐπὶ τῆς Αἰγύπτου ὃς δυνήσεται τῶν ἑπτὰ ἐτῶν τῆς εὐθηνίας τὰ γεννήματα συναγαγὼν οὕτως οἰκονομῆσαι ὡς δυνηθῆναι ἐν τῷ καιρῷ τοῦ λιμοῦ παραμυθίαν εὑρέσθαι καὶ μὴ παντελῆ γενέσθαι τὸν ἀφανισμόν.
Ἤρεσε ταῦτα τῷ Φαραὼ καὶ πᾶσι τοῖς παισὶν αὐτοῦ.
Καὶ λοιπὸν ὑπηρετεῖ ὁ Φαραὼ τῇ ἐκβάσει τῶν ὀνειράτων τοῦ Ἰωσὴφ ὧν ἐθεάσατο ἡνίκα παρὰ τῷ πατρὶ διῆγε.
Καὶ αὐτὸς μὲν τὰ ὀνείρατα τοῦ Φαραὼ διέκρινεν ὁ δὲ Φαραὼ εἰς τέλος ἦγε τῶν ὀνειράτων τὴν ἔκβασιν ἀγνοῶν.
Ἀκούσας γὰρ ταῦτα φησὶν Εἶπε τοῖς παισὶν αὐτοῦ Μὴ εὑρήσομεν ἄνθρωπον τοιοῦτον ὃς ἔχει πνεῦμα Θεοῦ ἐν ἑαυτῷ δʹ.
Εἶδες πῶς ἔγνω καὶ αὐτὸς ὅτι ἐκ τῆς ἄνωθεν ἀποκαλύψεως αὐτῷ ταῦτα κατάδηλα γέγονε Τίνα γὰρ φησὶν εὑρήσομεν ὃς τοιαύτης ἠξίωται χάριτος ὡς πνεῦμα Θεοῦ ἔχειν ἐν ἑαυτῷ Καὶ εἶπε τῷ Ἰωσήφ Ἐπειδὴ ἔδειξέ σοι ὁ Θεὸς πάντα ταῦτα οὐκ ἔστιν ἄνθρωπος φρονιμώτερός σου.
Σκόπει ἐνταῦθα πῶς ὅταν βούληται ὁ εὐμήχανος Θεὸς εἰς ἔργον ἀγαγεῖν τὰ αὐτῷ δόξαντα οὐδὲν τῶν ἐν τῷ μέσῳ συμβαινόντων κώλυμα γενέσθαι δύναται.
Ἰδοὺ γὰρ καὶ σφαγὴ σχεδὸν ὡς εἰπεῖν ὑπὸ τῶν ἀδελφῶν γέγονε καὶ πρᾶσις καὶ κατηγορία περὶ αὐτὸν ἔσχατον ἐπάγουσα κίνδυνον καὶ δεσμωτήριον ἐπὶ τοσοῦτον χρόνον καὶ μετὰ ταῦτα ἅπαντα εἰς αὐτὸν ἀνηνέχθη σχεδὸν εἰπεῖν τὸν θρόνον τὸν βασιλικόν.
Ἐπειδὴ ἔδειξέ σοι ὁ Θεὸς πάντα ταῦτα οὐκ ἔστιν ἄνθρωπος φρονιμώτερός σου καὶ συνετώτερος.
Σὺ οὖν ἔσῃ ἐπὶ τῷ οἴκῳ μου καὶ ἐπὶ τῷ στόματί σου ἐπακούσεται πᾶς ὁ λαὸς πλὴν τὸν θρόνον ὑπερέξω σου ἐγώ.
Ὅρα πῶς ἀθρόον ὁ δεσμώτης βασιλεὺς καθίσταται πάσης τῆς Αἰγύπτου καὶ ὁ ὑπὸ τοῦ ἀρχιμαγείρου εἰς τὸ δεσμωτήριον εἰσαχθεὶς ὑπὸ τοῦ βασιλέως εἰς αὐτὴν ἀνάγεται τὴν ἀνωτάτω τιμήν καὶ ὁ γενόμενος αὐτοῦ δεσπότης ἐξαίφνης ἑώρα ὃν ὡς μοιχὸν εἰς τὸ δεσμωτήριον ἐμβεβλήκει τὴν ἀρχὴν πάσης Αἰγύπτου δεξάμενον.
Εἶδες πόσον ἐστὶ τὸ φέρειν εὐχαρίστως τοὺς πειρασμούς Διὰ τοῦτο καὶ Παῦλος ἔλεγεν Ἡ θλίψις ὑπομονὴν κατεργάζεται ἡ δὲ ὑπομονὴ δοκιμὴν ἡ δὲ δοκιμὴ ἐλπίδα ἡ δὲ ἐλπὶς οὐ καταισχύνει.
Ὅρα οὖν τὰς θλίψεις μεθ' ὑπομονῆς ἤνεγκεν ἡ ὑπομονὴ δόκιμον αὐτὸν ἀπειργάσατο δόκιμος γενόμενος ἐλπίζων διετέλει ἡ ἐλπὶς οὐ κατῄσχυνεν.
Εἶπε δὲ πρὸς αὐτόν Ἰδοὺ καθίστημί σε σήμερον ἐπὶ πᾶσαν γῆν Αἰγύπτου.
Καὶ περιελόμενος Φαραὼ τὸν δακτύλιον ἀπὸ τῆς χειρὸς αὐτοῦ περιέθηκεν αὐτὸν ἐπὶ τὴν χεῖρα Ἰωσὴφ καὶ ἐνέδυσεν αὐτὸν στολὴν βυσσίνην καὶ περιέθηκε κλοιὸν χρυσοῦν περὶ τὸν τράχηλον αὐτοῦ καὶ ἐνεβίβασεν αὐτὸν ἐπὶ τὸ ἅρμα τὸ δεύτερον αὐτοῦ καὶ ἐκήρυξεν ἔμπροσθεν αὐτοῦ κήρυξ καὶ κατέστησεν αὐτὸν ἐφ' ὅλης τῆς Αἰγύπτου.
Ἐπειδὴ γὰρ τὸν Θεὸν εἶχε μεθ' ἑαυτοῦ οὗτος αὐτῷ ταῦτα πάντα προηυτρέπισε καὶ εἰς τὴν περιφάνειαν αὐτὸν ταύτην ἀνήγαγεν.
Εἶπε δὲ Φαραώ Ἄνευ σοῦ οὐδεὶς ἐξάρῃ τὴν χεῖρα αὐτοῦ ἐπὶ πάσῃ γῇ Αἰγύπτου.
Καὶ ἐκάλεσε Φαραὼ τὸ ὄνομα Ἰωσὴφ Ψομθομφανήχ διὰ τῆς προσηγορίας τοῦ ὀνόματος διηνεκῆ τὴν μνήμην βουλόμενος ἐναποθέσθαι τῆς ἐνυπαρχούσης αὐτῷ σοφίας.
Τοῦτο γὰρ ἑρμηνεύει Τῶν κρυπτῶν γνώστης ἐπειδὴ γὰρ τὰ πᾶσιν ἄγνωστα εἰς φανερὸν ἤγαγε σημαίνων τοῦτο αὐτὸ ὁ Φαραὼ τὴν προσηγορίαν αὐτῷ ἐπιτίθησι.
Καὶ ἐπιδαψιλευόμενος τῇ τιμῇ δίδωσιν αὐτῷ καὶ τὴν θυγατέρα Πετεφρῆ εἰς γυναῖκα.
Εἶτα ἐπειδὴ ὁμώνυμος ἦν οὗτος τῷ γενομένῳ αὐτοῦ δεσπότῃ φησὶ Τοῦ ἱερέως Ἡλιουπόλεως.
Καὶ ἵνα μάθωμεν λοιπὸν οἵαν ἄγων τὴν ἡλικίαν ὁ θαυμάσιος οὗτος τοσαύτης ἠξιοῦτο τῆς ἀμοιβῆς καὶ τοσούτους ἐπεδείξατο τοὺς ἄθλους φησίν Ἰωσὴφ δὲ ἦν τριάκοντα ἐτῶν ὅτε ἔστη ἐναντίον Φαραώ.
Μὴ ἁπλῶς νομίσωμεν τῶν ἐτῶν τὸν χρόνον ἐγκεῖσθαι ἀλλ' ἵνα μάθωμεν ὅτι οὐκ ἔστιν οὐδενὶ ἀμελοῦντι τῆς ἀρετῆς ἀπολογία οὐδὲ ἔξεστί τινι προβαλέσθαι νεότητα ἔνθα ἀρετὴν ἐπιδείξασθαι δεῖ.
Ἰδοὺ γὰρ οὗτος οὐ μόνον νέος ἦν ἀλλὰ καὶ καλὸς τῷ εἴδει καὶ ὡραῖος τῇ ὄψει.
Ἔστι γὰρ καὶ νέον ὄντα μὴ κεκτῆσθαι τὴν τοῦ σώματος εὐμορφίαν.
Οὗτος δὲ μετὰ τῆς νεότητος καὶ καλὸς ἦν τῷ εἴδει καὶ ὡραῖος τῇ ὄψει καὶ σχεδὸν ἐν αὐτῷ τῆς ἡλικίας τῷ ἄνθει τυγχάνων δοῦλος καὶ αἰχμάλωτος ἐγένετο.
Δεκαεπτὰ ἐτῶν γὰρ ἦν φησὶν ἡνίκα κατήχθη εἰς Αἴγυπτον.
Εἶτα ἐν αὐτῇ τῇ καμίνῳ τῆς νεότητος γεγενημένῳ ἐπιτίθεται ἡ ἀκόλαστος Αἰγυπτία ἡ δέσποινα αὐτοῦ γεγενημένη καὶ οὐδὲ οὕτω περιεγένετο τῆς ἀνδρείας τοῦ δικαίου εἶτα τὸ δεσμωτήριον καὶ ἡ ἐπὶ τοσοῦτον χρόνον ἐκεῖ ταλαιπωρία καὶ ἔμενε καθάπερ ἀδάμας οὐ μόνον οὐ γινόμενος ἀσθενέστερος ἀλλὰ καὶ πλείονα ἰσχὺν προσλαμβάνων.
Εἶχε γὰρ νευροῦσαν αὐτὸν τὴν ἄνωθεν χάριν.
Καὶ ἐπειδὴ προλαβὼν τὰ παρ' ἑαυτοῦ πάντα ἐπεδείξατο διὰ τοῦτο ἀπὸ τοῦ δεσμωτηρίου ἐπὶ τὴν ἀρχὴν πάσης ἐκαλεῖτο τῆς Αἰγύπτου.
Ταῦτα ἀκούοντες μηδέποτε ἐν ταῖς θλίψεσιν ἀπαγορεύωμεν μηδὲ τοῖς οἰκείοις λογισμοῖς κατακολουθοῦντες δυσανασχετῶμεν ἀλλὰ πολλὴν τὴν ὑπομονὴν ἐπιδεικνύμενοι τῇ ἐλπίδι τρεφώμεθα εἰδότες τοῦ Δεσπότου ἡμῶν τὸ εὐμήχανον καὶ ὅτι οὐ περιορῶν ἡμᾶς καταλιμπάνει πεῖραν λαβεῖν τῶν λυπηρῶν ἀλλὰ βουλόμενος ἡμᾶς ἀγωνισαμένους λαμπρὸν ἀναδήσασθαι τὸν στέφανον.
Οὕτω πάντες οἱ ἅγιοι εὐδοκίμησαν.
Διὰ τοῦτο καὶ οἱ ἀπόστολοι ἔλεγον Διὰ πολλῶν θλίψεων δεῖ ἡμᾶς εἰσελθεῖν εἰς τὴν βασιλείαν τοῦ Θεοῦ.
Καὶ αὐτὸς ὁ Χριστὸς ἔλεγε τοῖς μαθηταῖς Ἐν τῷ κόσμῳ θλίψιν ἕξετε.
Μὴ τοίνυν ἀσχάλλωμεν πρὸς τὰς θλίψεις ἀλλ' ἀκούωμεν Παύλου λέγοντος ὅτι Οἱ θέλοντες ζῇν εὐσεβῶς ἐν Χριστῷ Ἰησοῦ διωχθήσονται.
Καὶ μὴ ξενιζώμεθα μηδὲ δυσχεραίνωμεν ἀλλὰ μετὰ πάσης ἀνδρείας καὶ ὑπομονῆς τὰ ἐπαγόμενα φέρωμεν μὴ πρὸς τὰς θλίψεις ἀφορῶντες ἀλλὰ πρὸς τὸ κέρδος τὸ ἡμῖν ἐντεῦθεν συλλεγόμενον ἐμπορία γάρ ἐστιν αὕτη πνευματική.
Καὶ καθάπερ οἱ τὰ χρήματα συλλέγειν βουλόμενοι καὶ τὴν ἐμπορίαν ταύτην τὴν βιωτικὴν μετιόντες οὐκ ἂν ἑτέρως δυνηθεῖεν αὐξῆσαι τὴν οἰκείαν περιουσίαν εἰ μὴ πολλοὺς κινδύνους ὑπομένοιεν κατὰ γῆν καὶ κατὰ θάλασσαν  καὶ ὅμως πάντα μετὰ πολλῆς τῆς προθυμίας καταδέχεσθαι ἑτοιμάζονται τῇ προσδοκίᾳ τοῦ κέρδους οὐδεμίαν τῶν λυπηρῶν αἴσθησιν λαμβάνοντες τὸν αὐτὸν δὴ τρόπον καὶ ἡμᾶς ἐννοοῦντας τὸν ἐντεῦθεν ἡμῖν συλλεγόμενον πλοῦτον καὶ τὴν πνευματικὴν ἐμπορίαν προσήκει χαίρειν καὶ ἀγάλλεσθαι καὶ μὴ σκοπεῖν τὰ βλεπόμενα ἀλλὰ τὰ μὴ βλεπόμενα καθάπερ ὁ Παῦλος παραινεῖ λέγων Μὴ σκοπούντων ἡμῶν τὰ βλεπόμενα.
Τοῦτο γὰρ πίστις ὅταν μὴ τοῖς σωματικοῖς ὀφθαλμοῖς ἀρκώμεθα μόνον ἀλλὰ τοῖς τῆς διανοίας ὄμμασι φανταζώμεθα τὰ μὴ ὁρώμενα.
Ἐκεῖνα γὰρ μάλιστα τῶν διὰ τῶν σωματικῶν ὀφθαλμῶν ὁρωμένων ἀξιοπιστότερα ἡμᾶς ἡγεῖσθαι δεῖ.
Οὕτως ὁ πατριάρχης εὐδοκίμησε πιστεύσας τῇ τοῦ Θεοῦ ὑποσχέσει καὶ ἀνώτερος τῆς φύσεως γεγονὼς καὶ τῶν ἀνθρωπίνων λογισμῶν διὸ Καὶ ἐλογίσθη αὐτῷ εἰς δικαιοσύνην.
Ἐννόησον ὅτι δικαιοσύνη ἐστὶ τὸ πιστεύειν τοῖς παρὰ τοῦ Θεοῦ λεγομένοις.
Ὅταν γὰρ ἐκεῖνος ὑπόσχηταί τι μή μοι κατὰ ἀνθρωπίνην ἀκολουθίαν ἀπαίτει τὰ πράγματα ἀλλ' ἀνώτερος τῶν τοιούτων γινόμενος λογισμῶν θάρσει τῇ τοῦ ὑποσχομένου δυνάμει.
Οὕτως ἕκαστος τῶν δικαίων εὐδοκίμησεν οὕτω καὶ ὁ θαυμάσιος οὗτος Ἰωσὴφ τοσούτων μετὰ τὰ ὀνείρατα ἐν μέσῳ κωλυμάτων γενομένων οὐκ ἐταράχθη τὸν λογισμὸν οὐκ ἐθορυβήθη ἀλλ' ἐῤῥωμένῳ τῷ φρονήματι πάντα γενναίως ἔφερεν εἰδὼς ὡς οὐχ οἷόν τε διαπεσεῖν τὰ τῷ Θεῷ δόξαντα.
Διὸ καὶ μετὰ δουλείαν καὶ μετὰ δεσμωτήριον καὶ συκοφαντίαν τοσαύτην τὴν ἀρχὴν ἐδέχετο πάσης τῆς Αἰγύπτου.
Ταῦτα δὴ πάντα λογιζόμενοι ἀντέχωμεν γενναίως πρὸς τὰ ἐπαγόμενα εὐχαριστοῦντες ὑπὲρ πάντων τῷ φιλανθρώπῳ Θεῷ καὶ τὴν παρ' αὐτοῦ ἀναμένοντες ἀντίληψιν ἧς γένοιτο πάντας ἡμᾶς ἐπιτυχεῖν χάριτι καὶ φιλανθρωπίᾳ τοῦ Κυρίου ἡμῶν Ἰησοῦ Χριστοῦ μεθ' οὗ τῷ Πατρὶ ἅμα τῷ ἁγίῳ Πνεύματι δόξα κράτος τιμὴ νῦν καὶ ἀεὶ καὶ εἰς τοὺς αἰῶνας τῶν αἰώνων.
Ἐξῆλθε δὲ Ἰωσὴφ ἀπὸ προσώπου Φαραὼ καὶ διῆλθε πᾶσαν γῆν Αἰγύπτου καὶ ἐποίησεν ἡ γῆ ἐν τοῖς ἑπτὰ ἔτεσι τῆς εὐθηνίας δράγματα καὶ συνήγαγε σῖτον ὡς τὴν ἄμμον τῆς θαλάσσης.
Βούλεσθε καὶ σήμερον τὴν κατὰ τὸν Ἰωσὴφ ἱστορίαν ἐπεξέλθωμεν καὶ ἴδωμεν πῶς τὴν ἀρχὴν τῆς Αἰγύπτου πάσης δεξάμενος ὁ θαυμάσιος οὗτος διὰ τῆς προσούσης αὐτῷ συνέσεως ἅπαντας παρεμυθήσατο Ἐξῆλθε γὰρ φησὶν ἀπὸ προσώπου Φαραὼ καὶ διῆλθε πᾶσαν γῆν Αἰγύπτου καὶ ἐποίησεν ἡ γῆ ἐν τοῖς ἑπτὰ ἔτεσι τῆς εὐθηνίας δράγματα καὶ συνήγαγε σῖτον ὡς τὴν ἄμμον τῆς θαλάσσης.
Παραλαβὼν παρὰ τοῦ βασιλέως τὴν ἐξουσίαν ἅπασαν συνήγαγε φησὶ τὰ γεννήματα καὶ ἐν ταῖς πόλεσιν ἀπετίθετο προπαρασκευάζων ἱκανὴν παραμυθίαν τῇ μελλούσῃ γίνεσθαι ἐνδείᾳ.
Εἶδες οἵας ἀμοιβὰς τῆς καρτερίας καὶ τῆς ὑπομονῆς καὶ τῆς ἄλλης ἀρετῆς καὶ ἐνταῦθα ἐδέξατο ὁ δίκαιος ἀπὸ δεσμωτηρίου εἰς τὰ βασίλεια ἀνελθών Ἐγένοντο δὲ αὐτῷ φησὶ δύο υἱοὶ πρὶν ἢ παραγενέσθαι τὰ ἔτη τῆς ἐνδείας καὶ ἐκάλεσε τὸ ὄνομα τοῦ πρώτου Μανασσῆ ὅτι ἐπιλαθέσθαι με φησὶν ἐποίησεν ὁ Θεὸς πάντων τῶν πόνων μου καὶ τῶν τοῦ πατρός μου.
Σκόπει τοῦ ἀνδρὸς τὸ φιλόθεον ὅπως τῇ προσηγορίᾳ τοῦ παιδὸς ἐναποτίθεται τὴν μνήμην ἁπάντων ὥστε διηνεκῆ αὐτὸν ποιεῖσθαι τὴν εὐχαριστίαν ἵνα καὶ ὁ ἐξ αὐτοῦ γεννηθεὶς διὰ τῆς οἰκείας προσηγορίας εἰδέναι ἔχῃ τοὺς πειρασμοὺς καὶ τὴν ὑπομονὴν ἣν ἐπιδειξάμενος ὁ δίκαιος εἰς τοσαύτην ἀνῆλθε περιφάνειαν.
Ὅτι ἐπιλαθέσθαι με ἐποίησε πάντων τῶν πόνων μου καὶ τῶν τοῦ πατρός μου.
Τί ἐστι Πάντων τῶν πόνων μου Ἐνταῦθα αἰνίττεσθαί μοι δοκεῖ τήν τε προτέραν δουλείαν καὶ τὴν δευτέραν καὶ τὴν ἐν τῷ δεσμωτηρίῳ ταλαιπωρίαν.
Καὶ πάντων τῶν τοῦ πατρός μου τὸν χωρισμὸν ὃν ὑπέμεινεν ἔξω τῶν ἀγκαλῶν γενόμενος τῶν πατρικῶν ὅτι ἐν ἀώρῳ ἡλικίᾳ μετὰ τοσαύτης ἀνατραφεὶς ἐπιμελείας δουλείαν ἀντὶ τῆς ἐλευθερίας ἠλλάξατο.
Καὶ τὸ ὄνομα τοῦ δευτέρου ἐκάλεσεν Ἐφραῒμ Ὅτι ηὔξησέ με φησὶν ὁ Θεὸς ἐν γῇ ταπεινώσεώς μου Ὅρα καὶ τὴν τούτου προσηγορίαν εὐχαριστίας πεπληρωμένην.
Οὐ μόνον γὰρ φησὶ τῶν λυπηρῶν λήθην ἐποιησάμην ἀλλὰ καὶ ηὐξήθην ἐν τῇ γῇ ἐν ᾗ τοσαύτην ὑπέμεινα τὴν ταπείνωσιν ὡς ἐν τοῖς ἐσχάτοις γενέσθαι καὶ τὸν περὶ τοῦ ζῇν ἐπικρεμασθῆναί μοι κίνδυνον.
Ἀλλὰ λοιπὸν ἄξιον ἀκοῦσαι τῶν ἑπομένων.
Μετὰ γὰρ τὴν εὐθηνίαν τῶν ἑπτὰ ἐτῶν ἔφθασε καὶ τὰ ἔτη τοῦ λιμοῦ κατὰ τὴν προαγόρευσιν τοῦ Ἰωσήφ.
Ἡ γὰρ τῶν πραγμάτων ἔκβασις λοιπὸν ἅπαντας ἐπαίδευσε τὴν προσοῦσαν τῷ ἀνδρὶ σοφίαν καὶ πάντας ὑποκύπτειν αὐτῷ παρεσκεύαζε.
Καὶ λιμοῦ σφοδροῦ γενομένου τέως ἐν προοιμίοις οὐδεμίαν αὐτοὺς αἴσθησιν λαβεῖν τῆς ἐνδείας παρεχώρησεν.
Ἐν πάσῃ γὰρ φησὶ τῇ Αἰγύπτῳ ἦσαν ἄρτοι.
Ἀλλὰ τῆς στενοχωρίας ἐπιταθείσης ἔκραξεν ὁ λαὸς πρὸς Φαραὼ οὐ φέροντες τὴν ἔνδειαν τὴν πολλήν ὑπὸ τοῦ λιμοῦ καταναγκαζόμενοι ἐπὶ τὸν βασιλέα ἔτρεχον.
Ἀλλ' ὅρα τούτου τὴν εὐγνωμοσύνην.
Εἶπε δὲ Φαραὼ τοῖς Αἰγυπτίοις Πορεύεσθε πρὸς τὸν Ἰωσήφ καὶ ὃ ἐὰν εἴπῃ ὑμῖν ποιήσατε μονονουχὶ λέγων Τί πρὸς ἐμὲ κεχήνατε Οὐχ ὁρᾶτε ὅτι ἐγὼ μὲν ἁπλῶς τὸ σχῆμα περίκειμαι ἐκεῖνος δέ ἐστιν ὁ τῆς σωτηρίας ἅπασιν ἡμῖν αἴτιος γενόμενος Μὴ τοίνυν ἐκεῖνον καταλιμπάνοντες ἐπ' ἐμὲ τρέχετε ἀλλ' ἄπιτε πρὸς ἐκεῖνον Καὶ ὃ ἐὰν εἴπῃ ὑμῖν ποιεῖτε.
Ἀνέῳξε δὲ Ἰωσὴφ τοὺς σιτοβολῶνας καὶ ἐπώλει τοῖς Αἰγυπτίοις.
Καὶ ἐπειδὴ πάντας ἐπενέμετο τοῦ λιμοῦ ἡ ἀνάγκη Πᾶσαι φησὶν αἱ χῶραι ἦλθον εἰς Αἴγυπτον ἀγοράζειν σῖτον ἐπεκράτει γὰρ ὁ λιμὸς ἐν πάσῃ τῇ γῇ.
Ὅρα μοι κατὰ μικρὸν ἀρχὴν λαμβάνουσαν τῶν ὀνειράτων τοῦ Ἰωσὴφ τὴν ἔκβασιν.
Ἐπικρατήσαντος γὰρ τοῦ λιμοῦ καὶ καταλαβόντος καὶ τὴν Χαναὰν ἔνθα κατῴκει ὁ Ἰακὼβ ὁ τούτου πατὴρ Μαθὼν ὅτι ἔστι πρᾶσις σίτου ἐν Αἰγύπτῳ εἶπε φησὶ τοῖς παισὶν αὐτοῦ Ἵνα τί ῥᾳθυμεῖτε Ἰδοὺ ἀκήκοα ὅτι ἔστι σῖτος ἐν Αἰγύπτῳ.
Κατάβητε πρίασθαι ἡμῖν μικρὰ βρώματα ἵνα ζῶμεν καὶ μὴ ἀποθάνωμεν.
Τί φησὶν ἐνταῦθα κάθησθε Ἄπιτε εἰς τὴν Αἴγυπτον καὶ τὰ πρὸς διατροφὴν ἡμῖν κομίζετε.
Ταῦτα δὲ ἅπαντα ἐγίνετο ἵνα τῇ ὄψει παραβάλλωσιν ἅπαντα οἱ τοῦ Ἰωσὴφ ἀδελφοὶ καὶ τὴν σύγκρισιν τοῦ ἐνυπνίου ἣν αὐτοὶς συνέκριναν ἡνίκα ἤκουσαν τοῦ Ἰωσὴφ τὸ ὅραμα διηγουμένου εἰς ἔργον ἀγάγωσι.
Κατέβησαν γὰρ φησὶν οἱ δέκα ἀδελφοὶ καὶ τὸν Βενιαμὶν οὐκ ἔλαβον ὃς ἦν ἀδελφὸς τοῦ Ἰωσὴφ ὁμομήτριος.
Εἶπε γὰρ ὁ πατὴρ αὐτοῦ Μή ποτε συμβῇ αὐτῷ μαλακία διὰ τὸ ἄωρον τῆς ἡλικίας ἐφείσατο τοῦ παιδός.
Ἐλθόντες δὲ καθάπερ ἄρχοντα τῆς Αἰγύπτου προσεκύνησαν τὸν Ἰωσὴφ ἐπὶ πρόσωπον ἐπὶ τὴν γῆν.
Καὶ νῦν μὲν τέως ἀγνοοῦντες ἅπαντα ταῦτα ποιοῦσιν.
Ἐπειδὴ γὰρ οὐκ ὀλίγος γέγονεν ὁ μεταξὺ χρόνος οὐκέτι τὸν χαρακτῆρα τοῦ ἀδελφοῦ ἐπεγίνωσκον.
Εἰκὸς γὰρ ἐν ἡλικίᾳ αὐτὸν γενόμενον ἐναλλαγήν τινα τοῦ χαρακτῆρος ἐργάσασθαι.
Τὸ δὲ ὅλον οἶμαι καὶ οἰκονομίας εἶναι τοῦ τῶν ἁπάντων Θεοῦ ὥστε μὴ δυνηθῆναι αὐτοὺς μήτε ἐκ τῆς διαλέξεως μήτε ἐκ τῆς θέας ἐπιγνῶναι τὸν ἀδελφόν.
Πόθεν γὰρ ἄν ποτε καὶ εἰς νοῦν τοῦτο ἐβάλλοντο Καὶ γὰρ ἐνόμιζον αὐτὸν παρὰ τοῖς Ἰσμαηλίταις οἰκέτην γενόμενον λοιπὸν τὴν παρὰ τοῖς βαρβάροις δουλείαν ὑπομένειν.
Καὶ αὐτοὶ μὲν οὐδὲν τοιοῦτον οὐδὲ εἰς διάνοιαν λαβεῖν δυνηθέντες οὐκ ἐπεγίνωσκον τὸν Ἰωσήφ.
Αὐτὸς δὲ παραχρῆμα θεασάμενος αὐτοὺς ἐπέγνω καὶ λανθάνειν ἐσπούδαζε καὶ ὡς ἀλλοτρίοις αὐτοῖς προσφέρεσθαι ἐβούλετο.
Ἠλλοτριοῦτο γὰρ φησὶν ἀπ' αὐτῶν καὶ ἐλάλησεν αὐτοῖς σκληρά καὶ εἶπε Πόθεν ἥκατε Προσποιεῖται παντελῆ ἄγνοιαν ἵνα πάντα μετὰ ἀκριβείας παρ' αὐτῶν μαθεῖν δυνηθῇ.
Ἐπεθύμει γὰρ γνῶναι τὰ κατὰ τὸν πατέρα καὶ τὰ κατὰ τὸν ἀδελφόν.
Καὶ τέως μὲν πυνθάνεται ἐκ ποίας χώρας τυγχάνουσι καί φασιν ἐκ τῆς Χαναὰν ἐλθεῖν ἀγοράσαι βρώματα.
Ἡ τοῦ λιμοῦ φασὶν ἀνάγκη τῆς ὁδοιπορίας ἡμᾶς ταύτης ἀνασχέσθαι πεποίηκε καὶ διὰ τοῦτο καταλιπόντες τὰ οἰκεῖα ἐνταῦθα παραγεγόναμεν.
Καὶ ἐμνήσθη φησὶν Ἰωσὴφ τῶν ἐνυπνίων ὧν εἶδεν αὐτός.
Εἰς ἔννοιαν ἐλθὼν τῶν ὀνειράτων καὶ εὑρὼν τὴν ἔκβασιν εἰς ἔργον ἐληλυθυῖαν ἐβούλετο μετὰ ἀκριβείας ἅπαντα μαθεῖν.
Διὸ καὶ μετὰ πολλῆς αὐτοῖς τῆς σφοδρότητος εὐθέως ἀποκρίνεται καί φησι Κατάσκοποί ἐστε καὶ κατανοῆσαι τὰ ἴχνη τῆς γῆς ἥκατε.
Οὐχ ὑγιεῖ φησὶ γνώμῃ παραγεγόνατε.
Ἐοίκατε τέχνῃ τινὶ καὶ κακουργίᾳ τὴν ἐνταῦθα ἄφιξιν πεποιηκέναι.
Οἱ δὲ ἐναγώνιοι γενόμενοι φασίν Οὐχὶ κύριε.
Καὶ ὅπερ μαθεῖν ἐσπούδαζεν ὁ Ἰωσὴφ τοῦτο οἴκοθεν αὐτὸν διδάσκουσι καί φασιν Οἱ παῖδές σου ἤλθομεν πρίασθαι βρώματα.
Πάντες ἐσμὲν υἱοὶ ἑνὸς ἀνθρώπου εἰρηνικοί ἐσμεν οὐκ εἰσὶν οἱ παῖδές σου κατάσκοποι.
Ἔτι περὶ ἑαυτῶν μόνον ἀπολογούμενοι καὶ ὑπὸ τοῦ φόβου κατασεισθέντες τὴν διάνοιαν οὐδέπω τὰ τῷ Ἰωσὴφ σπουδαζόμενα εἰρήκασι.
Διὸ ἐπέμενε λέγων Οὐχὶ ἀλλὰ τὰ ἴχνη τῆς γῆς ἤλθετε ἰδεῖν.
Περιττῶς φησὶ ταῦτά μοι λέγετε καὶ γὰρ αὐτὸ τὸ σχῆμα τῆς παρουσίας ὑμῶν δείκνυσιν ὅτι κακουργίᾳ τινὶ χρώμενοι ἐνταῦθα παραγεγόνατε.
Οἱ δὲ ὑπὸ τῆς ἀνάγκης αὐτῆς συνελαυνόμενοι καὶ βουλόμενοι εἰς οἶκτον αὐτὸν ἐπικάμψαι φασί Δώδεκά ἐσμεν οἱ παῖδές σου ἀδελφοί.
Ὢ τῆς τῶν ῥημάτων ἀπάτης Καὶ τὸν τοῖς ἐμπόροις παρ' αὐτῶν διαπραθέντα τῷ ἀριθμῷ συνῆψαν καὶ οὐ λέγουσι Δώδεκα ἦμεν ἀλλὰ Δώδεκά ἐσμεν ἀδελφοί καὶ ἰδοὺ ὁ νεώτερος μετὰ τοῦ πατρὸς ἡμῶν.
Τοῦτο γὰρ ἦν αὐτῷ τὸ σπουδαζόμενον γνῶναι εἰ μὴ καὶ τὸν ἀδελφὸν τὰ αὐτὰ διατεθείκασιν.
Ἰδοὺ ὁ νεώτερος μετὰ τοῦ πατρὸς ἡμῶν ὁ δὲ ἕτερος οὐχ ὑπάρχει.
Καὶ οὐ λέγουσι τὴν αἰτίαν σαφῶς ἀλλ' ἁπλῶς Οὐχ ὑπάρχει.
Ἐκ τούτου εἰς ὑποψίαν ἐλθὼν μήποτε καὶ εἰς τὸν Βενιαμὶν τὰ ὅμοια εἰργάσαντο φησί Τοῦτό ἐστιν ὃ εἴρηκα ὑμῖν ὅτι κατάσκοποί ἐστε.
Οὐ γὰρ μὴ ἐξέλθητε ἐντεῦθεν ἕως οὗ ὁ ἀδελφὸς ὑμῶν ὁ νεώτερος ἔλθῃ ὧδε.
Ἐκεῖνον ἰδεῖν βούλομαι ἐπιθυμῶ θεάσασθαι τὸν τὰς αὐτάς μοι λύσαντα ὠδῖνας ὑφορῶμαι γὰρ ὑμῶν ἐκ τῶν κατ' ἐμὲ γενομένων τὴν μισάδελφον γνώμην.
Εἰ τοίνυν βούλεσθε Ἀποστείλατε ἕνα ἐξ ὑμῶν καὶ ἀγάγετε αὐτόν ὑμεῖς δὲ οἰκεῖτε τὸ δεσμωτήριον ἕως ἂν ἐκεῖνος παραγένηται.
Ἐκεῖνος γὰρ παραγεγονὼς διδάξει εἰ ἀληθῆ τὰ παρ' ὑμῶν λεγόμενα καὶ ἐλευθερώσει ὑμᾶς πάσης ὑποψίας.
Εἰ γὰρ μὴ τοῦτο γένοιτο δῆλον ἔσται ὅτι κατάσκοποί ἐστε καὶ διὰ τοῦτο ἐνταῦθα παραγεγόνατε.
Καὶ ταῦτα εἰρηκὼς Ἔθετο αὐτοὺς ἐν τῇ φυλακῇ.
Ὅρα πῶς αὐτῶν βασανίζει τὰς γνώμας καὶ δι' ὧν εἰς τούτους ἐπιδείκνυται τὴν φιλοστοργίαν δείκνυσι τὴν πρὸς τὸν ἀδελφόν.
Μετὰ δὲ τρεῖς ἡμέρας καλέσας αὐτοὺς εἶπε Τοῦτο ποιήσατε καὶ ζήσεσθε τὸν γὰρ Θεὸν ἐγὼ φοβοῦμαι.
Εἰ εἰρηνικοί ἐστε ἀδελφὸς ὑμῶν εἷς κατασχεθήτω ἐν τῇ φυλακῇ αὐτοὶ δὲ βαδίσατε καὶ ἀπαγάγετε τὸν ἀγορασμὸν τῆς σιτοδοσίας ὑμῶν καὶ τὸν ἀδελφὸν ὑμῶν τὸν νεώτερον ἀγάγετε πρός με καὶ πιστευθήσεται τὰ ῥήματα ὑμῶν εἰ δὲ μὴ ἀποθανεῖσθε.
Σκόπει σύνεσιν Βουλόμενος καὶ τὴν περὶ τούτους εὔνοιαν ἐπιδείξασθαι καὶ τοῦ πατρὸς τὴν ἔνδειαν παραμυθήσασθαι καὶ περὶ τοῦ ἀδελφοῦ μαθεῖν τὸ ἀληθὲς ἕνα κατασχεθῆναι προστάξας τοὺς ἄλλους ἀπελθεῖν ἐκέλευσεν.
Ἀλλ' ὅρα μοι λοιπὸν ἐνταῦθα τὸν ἀδέκαστον δικαστὴν τὸ συνειδὸς αὐτῶν κατεξανιστάμενον καὶ οὐδενὸς ἐλέγχοντος οὐδὲ εἰς μέσον ἄγοντος αὐτοὺς ἑαυτῶν κατηγόρους γινομένους Εἶπε γὰρ φησὶν ἕκαστος πρὸς τὸν ἀδελφὸν αὐτοῦ Ναί ἐν ἁμαρτίαις γάρ ἐσμεν περὶ τοῦ ἀδελφοῦ ἡμῶν ὅτι ὑπερείδομεν τὴν θλίψιν τῆς ψυχῆς αὐτοῦ ὅτε κατεδέετο ἡμῶν καὶ οὐκ εἰσηκούσαμεν αὐτοῦ ἕνεκεν οὖν τούτου ἐπῆλθεν ἡμῖν πᾶσα ἡ θλίψις αὕτη.
Τοιοῦτον γὰρ ἡ ἁμαρτία ἐπειδὰν τελεσθῇ καὶ εἰς ἔργον ἔλθῃ τότε τῆς οἰκείας ἀτοπίας δείκνυσι τὴν ὑπερβολήν.
Καὶ καθάπερ ὁ μεθύων ὅταν μὲν πολὺν τὸν ἄκρατον ἐγχέῃ οὐδεμίαν αἴσθησιν λαμβάνει τῆς ἐκ τοῦ οἴνου γινομένης λύμης μετὰ δὲ ταῦτα διὰ τῆς πείρας αὐτῆς μανθάνει τῆς βλάβης τὸ μέγεθος οὕτω καὶ ἡ ἁμαρτία μέχρι μὲν ἂν τελεσθῇ σκοτοῖ τὸν λογισμὸν καὶ καθάπερ νεφέλη πυκνὴ οὕτω πηροῖ τὴν διάνοιαν ὕστερον δὲ τὸ συνειδὸς κατεξανιστάμενον παντὸς κατηγόρου σφοδρότερον καταξαίνει τὴν διάνοιαν καὶ δείκνυσι τῶν γεγενημένων τὴν ἀτοπίαν.
Ὅρα γὰρ καὶ τούτους νῦν εἰς αἴσθησιν ἐρχομένους καὶ ὅτε περὶ τοῦ παντὸς εἶδον ἑαυτοῖς ἐπικρεμάμενον τὸν κίνδυνον τότε ἐξομολογουμένους τὰ ὑπ' αὐτῶν γεγενημένα καὶ λέγοντας Ναί ἐν ἁμαρτίαις γάρ ἐσμεν περὶ τοῦ ἀδελφοῦ ἡμῶν ὅτι ὑπερείδομεν τὴν θλίψιν τῆς ψυχῆς αὐτοῦ.
Οὐχ ἁπλῶς οὐδὲ μάτην φησὶ ταῦτα ὑπομένομεν ἀλλὰ δικαίως καὶ σφόδρα δικαίως δίκας γὰρ δίδομεν τῆς ἀπανθρωπίας καὶ τῆς ὠμότητος ἧς περὶ τὸν ἀδελφὸν ἐπεδειξάμεθα Ὅτι ὑπερείδομεν τὴν θλίψιν τῆς ψυχῆς αὐτοῦ ὅτε κατεδέετο ἡμῶν καὶ οὐκ εἰσηκούσαμεν αὐτοῦ.
Ἐπειδὴ φησὶν ἀσυμπαθεῖς γεγόναμεν καὶ πολλὴν ἐπεδειξάμεθα τὴν ὠμότητα διὰ τοῦτο καὶ ἡμεῖς νῦν τῶν αὐτῶν πειρώμεθα Ἕνεκεν γὰρ τούτου ἐπῆλθεν ἐφ' ἡμᾶς ἡ θλίψις αὕτη.
Καὶ ταῦτα μὲν πρὸς ἀλλήλους διελέγοντο νομίζοντες μηδενὸς τούτων ἐπακούειν τὸν Ἰωσήφ.
Ὡς γὰρ ἀγνοῶν καὶ οὐκ εἰδὼς αὐτῶν τὴν γλῶτταν παρεσκεύασεν ἑρμηνέα μεταξὺ ἀμφοτέρων ἑστάναι καὶ τὰ παρ' αὐτοῦ διασαφεῖν ἐκείνοις καὶ τὰ παρ' ἐκείνων αὐτῷ ἑρμηνεύειν.
Ταῦτα δὲ ἀκούων ὁ Ῥουβὴν εἶπε πρὸς αὐτούς Οὐκ ἐλάλησα ὑμῖν λέγων Μὴ ἀδικήσητε τὸ παιδάριον καὶ οὐκ εἰσηκούσατέ μου Καὶ ἰδοὺ τὸ αἷμα αὐτοῦ ἐκζητεῖται.
Οὐ συνεβούλευσα φησὶ τότε οὐ παρεκάλεσα ὥστε μηδεμίαν ἀδικίαν περὶ αὐτὸν ἐπιδείξασθαι Διὰ τοῦτο νῦν Τὸ αἷμα αὐτοῦ ἐκζητεῖται.
Τῇ γὰρ γνώμῃ αὐτὸν ἀνείλετε εἰ γὰρ καὶ μὴ διὰ τοῦ λαιμοῦ τὸ ξίφος ὤσατε ἀλλὰ βαρβάροις ἀνδράσιν αὐτὸν πεπράκατε καὶ χαλεπωτέραν θανάτου δουλείαν αὐτῷ ἐπενοήσατε διὰ τοῦτο Τὸ αἷμα αὐτοῦ ἐκζητεῖται νῦν.
Ἐννόησον ὅσον ἐστὶν ὑπὸ τοῦ συνειδότος κατηγορεῖσθαι καὶ τοῦτον τὸν κατήγορον διηνεκῶς ἔχειν ἐπικείμενον καταβοῶντα καὶ τὴν παρανομίαν ὑπομιμνήσκοντα.
Καὶ ταῦτα ἤκουε μὲν Ἰωσήφ αὐτοὶ δὲ οὐκ ᾔδεισαν διὰ τὸ τὸν ἑρμηνέα μεταξὺ ἑστάναι ἀλλ' οὐκ ἔτι λοιπὸν φέρειν ἠδύνατο τῆς φύσεως τῆς ἀδελφικῆς καὶ τῆς συμπαθείας αὐτὸν ἐλεγχούσης.
Καὶ ἀποστραφεὶς φησὶν ἀπ' αὐτῶν ἔκλαυσεν ὥστε μὴ κατάδηλος αὐτοῖς γενέσθαι.
Καὶ πάλιν προσῆλθε πρὸς αὐτοὺς καὶ εἶπεν αὐτοῖς.
Καὶ ἔλαβε τὸν Συμεῶνα καὶ ἔδησεν αὐτὸν ἐναντίον αὐτῶν.
Ὅρα πῶς πάντα ποιεῖ ὥστε εἰς φόβον αὐτοὺς ἐμβαλεῖν ἵνα ὁρῶντες τὰ δεσμὰ τοῦ Συμεὼν δήλους ἑαυτοὺς ποιήσωσιν εἴ τινα περὶ τὸν ἀδελφὸν συμπάθειαν ἐπιδείκνυνται.
Πάντα γὰρ ταῦτα ποιεῖ βασανίζων αὐτῶν τὴν γνώμην καὶ γνῶναι βουλόμενος εἰ μὴ καὶ πρὸς τὸν Βενιαμὶν τοιοῦτοι γεγόνασι.
Διὰ τοῦτο καὶ τὸν Συμεῶνα ἐναντίον αὐτῶν δεσμεῖσθαι κελεύει ἵνα βασανίσῃ αὐτοὺς μετὰ ἀκριβείας καὶ ἴδῃ εἴ τινα φιλοστοργίαν περὶ αὐτὸν ἐνδείκνυνται.
Ἡ γὰρ περὶ τοῦτον φειδὼ παρεσκεύαζεν ἐπιταχῦναι τὴν τοῦ Βενιαμὶν παρουσίαν ὅπερ ἐβούλετο γενέσθαι ὥστε πληροφορίαν λαβεῖν ἐκ τῆς τοῦ ἀδελφοῦ παρουσίας.
Καὶ ἐνετείλατο φησὶν ἐμπλῆσαι τὰ ἀγγεῖα αὐτῶν σίτου καὶ ἀποδοῦναι τὸ ἀργύριον ἑκάστῳ εἰς τὸν σάκκον αὐτοῦ καὶ δοῦναι αὐτοῖς ἐπισιτισμὸν εἰς τὴν ὁδόν.
Καὶ ἐπιθέντες τοῖς ὄνοις αὐτῶν ἀπῆλθον.
Ὅρα πόσην φιλοτιμίαν ἐπιδείκνυται καὶ ἄκοντας αὐτοὺς εὐεργετεῖ οὐ τὸν σῖτον μόνον δεδωκὼς ἀλλὰ καὶ τὰ ἀργύρια.
Λύσας δὲ εἷς ἐξ αὐτῶν τὸν μάρσιππον αὐτοῦ ὥστε δοῦναι χορτάσματα τοῖς ὄνοις ὁρᾷ τὸ ἀργύριον καὶ εἶπε τοῖς ἀδελφοῖς αὐτοῦ.
Ἐπὶ τούτῳ ἐξέστη ἡ καρδία αὐτῶν καὶ ἐταράχθησαν εἰς ἀλλήλους λέγοντες Τί τοῦτο ἐποίησεν ἡμῖν ὁ Θεός Ἐναγώνιοι πάλιν γεγόνασιν ὑφορώμενοι μὴ καὶ τοῦτο προσθήκη ἐγκλημάτων αὐτοῖς γένηται καὶ τὴν ἀπὸ τοῦ συνειδότος ἔχοντες κατηγορίαν πάντα ἐπέγραφον τῇ ἁμαρτίᾳ τῇ εἰς τὸν Ἰωσὴφ ὑπ' αὐτῶν γεγενημένῃ.
Παραγενόμενοι δὲ πρὸς τὸν πατέρα καὶ ἅπαντα μετὰ ἀκριβείας αὐτῷ ἀπαγγείλαντες διηγήσαντο τὴν ἀγανάκτησιν τὴν κατ' αὐτῶν γεγενημένην παρὰ τοῦ ἄρχοντος τῆς Αἰγύπτου καὶ ὅτι ἔθετο αὐτοὺς ἐν φυλακῇ ὡς κατασκόπους.
Εἴπαμεν δὲ αὐτῷ φασὶν ὅτι εἰρηνικοί ἐσμεν καὶ ὅτι δώδεκά ἐσμεν ἀδελφοί καὶ ὁ μὲν εἷς οὐχ ὑπάρχει ὁ δὲ μικρότερος μετὰ τοῦ πατρὸς ἡμῶν.
Εἶπε δὲ ἡμῖν Ἐν τούτῳ φανεῖσθε ὅτι εἰρηνικοί ἐστε ἀδελφὸν ἕνα ἄφετε ὧδε καὶ ἀγάγετε τὸν ἀδελφὸν ὑμῶν τὸν νεώτερον καὶ γνώσομαι ὅτι οὐκ ἐστὲ κατάσκοποι.
Ταῦτα πάλιν ἀνέξαινε τοῦ δικαίου τὰς ἀθυμίας.
Μετὰ γὰρ τῆς διηγήσεως ταύτης τῆς λυπηρᾶς καὶ τοὺς ἑαυτῶν μαρσίππους κενώσαντες ηὕρισκεν ἕκαστος τὸ ἀργύριον καὶ ἐφοβήθησαν αὐτοί τε καὶ ὁ πατὴρ αὐτῶν.
Ἀλλ' ὅρα μοι πάλιν ἐνταῦθα τὸν πρεσβύτην ἀποδυρόμενον.
Τί γάρ φησι πρὸς αὐτούς Ἐμὲ ἠτεκνώσατε Ἰωσὴφ οὐκ ἔστι Συμεὼν οὐκ ἔστι καὶ τὸν Βενιαμὶν λήψεσθε Ἐπ' ἐμὲ ἐγένοντο ταῦτα πάντα.
Οὐκ ἤρκει μοι φησὶ τὸ πένθος τοῦ Ἰωσὴφ ἀλλὰ προσεθήκατε τούτῳ καὶ τὸν Συμεών καὶ οὐδὲ μέχρι τούτου ἵσταταί μοι τὰ δεινὰ ἀλλὰ καὶ τὸν Βενιαμὶν λαβεῖν βούλεσθε.
Ἐπ' ἐμὲ ἐγένοντο ταῦτα πάντα.
Ἱκανὰ τὰ ῥήματα δεῖξαι τοῦ πατρὸς διακοπτόμενα τὰ σπλάγχνα.
Καὶ γὰρ ὥσπερ τὰ κατὰ τὸν Ἰωσὴφ αὐτῷ ἀπηγόρευτο  οὕτω καὶ τὰ κατὰ τὸν Συμεῶνα ἀπηγόρευσε λοιπὸν δὲ καὶ περὶ τοῦ Βενιαμὶν ἐδεδοίκει.
Ἀλλ' ὅμως ἀντεῖχεν ἔτι καὶ οὐκ ἐδίδου τὸν παῖδα.
Εἶπε δὲ αὐτῷ Ῥουβὴν ὁ πρωτότοκος αὐτοῦ Τοὺς δύο υἱούς μου ἀπόκτεινον ἐὰν μὴ ἀγάγω αὐτὸν πρὸς σέ.
Δὸς αὐτὸν εἰς τὰς χεῖράς μου κἀγὼ ἄξω αὐτὸν πρὸς σέ.
Ἐμοὶ αὐτὸν φησὶ πίστευσον ἐμοὶ παράδος ἐγώ σοι αὐτὸν ἐπανάξω.
Τοῦτο δὲ ἐποίει Ῥουβὴν ἐννοῶν ὡς οὐχ οἷόν τε μὴ τοῦ παιδὸς συγκατιόντος αὐτοῖς πάλιν εἰς τὴν Αἴγυπτον ἀπελθεῖν καὶ τὰ πρὸς διατροφὴν ὠνήσασθαι.
Ἀλλ' οὐκ ἐνδίδωσιν ὁ πατὴρ ἀλλά φησιν Οὐ καταβήσεται ὁ υἱός μου μεθ' ὑμῶν.
Εἶτα καὶ τὴν αἰτίαν λέγει ὥσπερ ἀπολογούμενος τοῖς παισίν.
Ὅτι ὁ ἀδελφὸς αὐτοῦ ἀπέθανε καὶ αὐτὸς μόνος καταλέλειπται.
Καὶ συμβήσεται ὡς νέον κομιδῆ μαλακισθῆναι ἐν τῇ ὁδῷ καὶ κατάξετέ μου τὸ γῆρας μετὰ λύπης εἰς ᾅδου.
Δέδοικα φησὶ τὸ νέον αὐτοῦ τῆς ἡλικίας καὶ ὑφορῶμαι μὴ καὶ τῆς τούτου παραμυθίας ἀποστερηθεὶς μετ' ὀδύνης τὸν βίον καταλύσω.
Μέχρι γὰρ ὅτε οὗτος σύνεστί μοι δοκῶ μικράν τινα ἔχειν παραμυθίαν καὶ ἡ τούτου συνουσία ὑποτέμνεται τὴν ἐπὶ τῷ ἀδελφῷ αὐτοῦ ἀθυμίαν.
Ἀλλ' ὁ μὲν πόθος ὁ περὶ τὸν Βενιαμὶν οὐ συνεχώρει τῷ πατρὶ τοῦτον προέσθαι Ὁ δὲ λιμὸς σφοδρότερος ἐγίνετο καὶ ἐπέλιπεν αὐτοῖς τὰ βρώματα.
Καί φησιν ὁ πατήρ Ἀπελθόντες πάλιν κομίσατε μικρὰ βρώματα.
Εἶπε δὲ αὐτῷ Ἰούδας Διαμαρτυρίᾳ διεμαρτύρατο ἡμᾶς ὁ ἄνθρωπος λέγων Οὐκ ὄψεσθε τὸ πρόσωπόν μου ἐὰν μὴ ὁ νεώτερος ὑμῶν ἀδελφὸς μεθ' ὑμῶν ᾖ.
Εἰ μὲν οὖν ἀποστέλλεις τὸν ἀδελφὸν ἡμῶν καταβησόμεθα καὶ ἀγοράσομέν σοι βρώματα εἰ δὲ μὴ ἀποστέλλεις οὐ πορευσόμεθα Ὁ γὰρ ἄνθρωπος εἶπεν ἡμῖν ὅτι Οὐκ ὄψεσθέ μου τὸ πρόσωπον ἐὰν μὴ ὁ ἀδελφὸς ὑμῶν ὁ νεώτερος ᾖ μεθ' ὑμῶν.
Μὴ νομίσῃς φησὶν ἡμᾶς δύνασθαι ἄνευ τοῦ ἀδελφοῦ ἐκεῖ καταβῆναι.
Εἰ γὰρ βούλει καὶ ἄπρακτον ἡμῶν γενέσθαι τὴν κάθοδον καὶ πάντας ἡμᾶς κινδύνῳ περιβληθῆναι ἀπίωμεν.
Ἴσθι δὲ ὅτι διεμαρτύρατο ἡμᾶς ὡς οὐκ ὀψόμεθα αὐτοῦ τὸ πρόσωπον εἰ μὴ ὁ ἀδελφὸς ἡμῶν μεθ' ἡμῶν παραγένηται.
Στενὰ πάντοθεν ἦν τῷ Ἰακώβ διὸ καὶ ἀποδυρόμενος φησὶ πρὸς αὐτούς Τί ἐκακοποιήσατέ με ἀπαγγείλαντες τῷ ἀνθρώπῳ ὅτι ἔστιν ὑμῖν ἀδελφός   Τί ἐκακοποιήσατέ με Διὰ τί φησὶν ἐμοὶ τούτων τῶν κακῶν αἴτιοι γεγένησθε Εἰ γὰρ μὴ τοῦτο ἐγνωρίσατε οὐκ ἂν τοῦ Συμεὼν ἀπεστερήθην οὐκ ἂν τοῦτον ἐπεζήτησεν.
Οἱ δὲ εἶπαν Ἐπηρώτησεν ἡμᾶς ὁ ἄνθρωπος Εἰ ἔτι ὁ πατὴρ ὑμῶν ζῇ καὶ εἰ ἔστιν ὑμῖν ἀδελφὸς καὶ ἀπηγγείλαμεν αὐτῷ.
Μὴ ᾔδειμεν ὅτι ἐρεῖ ἡμῖν Ἀγάγετε τὸν ἀδελφὸν ὑμῶν Μὴ νομίσῃς φησὶν ἡμᾶς ἑκόντας ὡμολογηκέναι τῷ ἀνδρὶ τὰ καθ' ἡμᾶς.
Ἐπειδὴ γὰρ ὡς κατασκόπους ἡμᾶς ὑποπτεύσας κατεῖχεν ἐπηρώτα δὲ μετὰ ἀκριβείας τὰ καθ' ἡμᾶς διὰ τοῦτο βουλόμενοι μετὰ ἀληθείας πάντα αὐτὸν διδάξαι ταῦτα εἰρήκαμεν.
Εἶπε δὲ πάλιν Ἰούδας πρὸς τὸν πατέρα αὐτοῦ Ἀπόστειλον τὸ παιδάριον μετ' ἐμοῦ καὶ ἀναστάντες πορευσόμεθα ἵνα ζῶμεν καὶ μὴ ἀποθάνωμεν.
Ἐμοὶ φησὶν αὐτὸν ἐμπίστευσον ἵνα ἤδη ἁψώμεθα τῆς ὁδοῦ.
Οὐδὲ γὰρ ἔτι ἔσται ἡμῖν σωτηρίας ἐλπὶς τῶν βρωμάτων ἀναλωθέντων καὶ οὐδαμόθεν ἑτέρωθεν εὑρισκόντων παραμυθίαν.
Ἐγὼ δὲ δέχομαι αὐτὸν παρὰ σοῦ ἐὰν μὴ ἀγάγω αὐτὸν καὶ στήσω ἐναντίον σου ἡμαρτηκὼς ἔσομαι εἰς σὲ πάσας τὰς ἡμέρας.
Εἰ μὴ γὰρ ἐβραδύναμεν ἤδη ἂν ὑπεστρέψαμεν δίς.
Ἡ περὶ τὸν παῖδα φησὶ συμπάθεια πᾶσιν ἡμῖν τὸν ὄλεθρον μέλλει προξενεῖν.
Φθάνομεν γὰρ ὑπὸ τοῦ λιμοῦ καταναλωθῆναι εἰ μὴ βουληθῇς ἀπολύσας αὐτὸν ἐκπέμψαι ἡμᾶς.
Βλέπε λοιπὸν ἐνταῦθα ἀγαπητὲ πῶς ἡ τοῦ λιμοῦ ἀνάγκη ἐνίκησε τὴν φιλοστοργίαν τοῦ πατρός.
Ὁρῶν γὰρ οὐδεμίαν αὐτοὺς εὑρίσκοντας παραμυθίαν ἑτέραν καὶ τὸν λιμὸν ἐπιτεινόμενον φησίν Εἰ οὕτως ἐστὶ καὶ τοῦτο δεῖ πάντως γενέσθαι καὶ οὐχ οἷόν τε ὑμᾶς κατελθεῖν εἰ μὴ καὶ τοῦτον λάβοιτε ὀφείλετε καὶ δῶρα ἀποκομίσαι τῷ ἀνδρί.
Καὶ τὸ ἀργύριον δὲ ὅπερ ἐν τοῖς μαρσίπποις ὑμῶν εὑρήκατε ἀπαγάγετε καὶ ἕτερον ἀργύριον ὥστε πρίασθαι.
Καὶ τὸν ἀδελφὸν ὑμῶν λάβετε καὶ ἀναστάντες κατάβητε πρὸς τὸν ἄνθρωπον.
Ὁ δὲ Θεός μου δῴη ὑμῖν χάριν ἐναντίον τοῦ ἀνθρώπου καὶ ἀποστείλαι τὸν ἀδελφὸν ὑμῶν τὸν ἕνα καὶ τὸν Βενιαμίν.
Ἐγὼ γὰρ καθὰ ἠτέκνωμαι ἠτέκνωμαι.
Ὅρα πῶς τὴν ἄφατον αὐτοῦ φιλοστοργίαν ἐπιδείκνυται ἣν περὶ τὸν Ἰωσὴφ ἐκέκτητο.
Ἵνα γὰρ μή τις νομίσῃ περὶ τοῦ Βενιαμὶν ἢ περὶ τοῦ Συμεὼν εἰρῆσθαι τὸ Ἐγὼ γὰρ καθὰ ἠτέκνωμαι ἠτέκνωμαι διὰ τοῦτο προλαβών φησιν Ὁ δὲ Θεός μου δῷ ὑμῖν χάριν καὶ ἀποστείλαι τὸν ἀδελφὸν ὑμῶν τὸν ἕνα καὶ τὸν Βενιαμίν.
Εἰ καὶ ὅτι φησὶ κἂν οὗτοι διασωθῶσιν ἀλλ' Ἐγὼ καθὰ ἠτέκνωμαι ἠτέκνωμαι.
Ἐννόει πῶς ὅλως τῇ εὐνοίᾳ τῷ Ἰωσὴφ ἦν προσκείμενος Ὁρῶν γὰρ τοσούτων χορὸν παίδων αὐτοῦ περιεστῶτα ἄτεκνον ἑαυτὸν εἶναι ἐνόμιζεν ἐπειδὴ ἐκείνου ἀπεστερεῖτο.
Λαβόντες δὲ φησὶν οἱ ἄνδρες τὰ δῶρα καὶ τὸ ἀργύριον διπλοῦν καὶ τὸν Βενιαμὶν κατέβησαν εἰς Αἴγυπτον καὶ ἔστησαν ἐναντίον Ἰωσήφ.
Εἶδε δὲ αὐτοὺς ὁ Ἰωσὴφ καὶ τὸν Βενιαμὶν τὸν ἀδελφὸν αὐτοῦ.
Ὅπερ ἐπεθύμει ἐθεάσατο τὸν αὐτῷ περιπόθητον.
Εἶδεν εἰς ἔργον ἐξελθοῦσαν αὐτῷ τὴν σπουδήν.
Καὶ εἶπε φησὶ τῷ ἐπὶ τῆς οἰκίας αὐτοῦ Εἰσάγαγε τοὺς ἀνθρώπους εἰς τὴν οἰκίαν καὶ σφάξον θύματα μετ' ἐμοῦ γὰρ φάγονται οἱ ἄνθρωποι.
Ἰδόντες δὲ ὅτι εἰσήχθησαν εἰς τὸν οἶκον τοῦ Ἰωσὴφ εἶπαν Διὰ τὸ ἀργύριον τὸ ἀποστραφὲν ἐν τοῖς μαρσίπποις ἡμῶν τὴν ἀρχὴν ἡμεῖς εἰσαγόμεθα τοῦ συκοφαντῆσαι ἡμᾶς καὶ ἐπιθέσθαι ἡμῖν τοῦ λαβεῖν ἡμᾶς εἰς παῖδας ἡμᾶς τε καὶ τοὺς ὄνους ἡμῶν.
Ὁ μὲν Ἰωσὴφ τὴν περὶ αὐτοὺς φιλοφροσύνην ἐπιδεικνύμενος ἅπαντα διετάττετο ἐκεῖνοι δὲ καὶ οὕτως ἐναγώνιοι γίνονται ὑφορώμενοι μὴ τῶν ἀργυρίων ἕνεκα δίκας εἰσπραχθῶσιν ὡς καὶ ἐν τούτῳ κακουργήσαντες.
Καὶ διὰ τοῦτο προσελθόντες τὴν αἰτίαν τοῦ ἀγῶνος κατάδηλον ποιοῦσι τῷ ἐπὶ τῆς οἰκίας καὶ διηγοῦνται ὅπως τὰ ἀργύρια ἐν τοῖς μαρσίπποις εὗρον καί φασιν ὅτι Διὰ τοῦτο διπλοῦν νῦν ἐκομίσαμεν μεθ' ἑαυτῶν τὸ ἀργύριον ὡς καὶ τὰ πρότερα ἀποδοῦναι καὶ πρίασθαι βρώματα.
Ὅρα πῶς αἱ συμφοραὶ κατελέαναν αὐτῶν τὸν λογισμὸν καὶ ἐποίησαν αὐτοὺς ἐπιεικεστέρους.
Εἶπε δὲ αὐτοῖς Ἵλεως ὑμῖν μὴ φοβεῖσθε ὁ Θεὸς ὑμῶν καὶ ὁ Θεὸς τοῦ πατρὸς ὑμῶν ἔδωκεν ὑμῖν θησαυροὺς ἐν τοῖς μαρσίπποις ὑμῶν τὸ γὰρ ἀργύριον ὑμῶν εὐδοκιμοῦν ἀπέχω.
Μὴ δειλιᾶτε φησὶ μηδὲ τούτου ἕνεκεν ἀγωνιᾶτε.
Οὐδεὶς ὑμῖν ταύτης ἕνεκεν τῆς αἰτίας ἔγκλημα περιάψει καὶ γὰρ τὸ ἀργύριον πεπληρώμεθα τοῦ δὲ Θεοῦ ἡγεῖσθε καὶ τοῦτο γεγενῆσθαι καὶ θησαυροὺς ὑμῖν δεῖξαι ἐν τοῖς μαρσίπποις ὑμῶν.
Καὶ ταῦτα εἰρηκὼς ἐξήγαγε τὸν Συμεῶνα καὶ ἤνεγκεν ὕδωρ νίψαι τοὺς πόδας αὐτῶν καὶ χορτάσματα ἔδωκε τοῖς ὄνοις αὐτῶν.
Ὅρα πῶς ἡ εὐχὴ τοῦ πατρὸς πάντα αὐτοῖς κατευώδου καὶ καθάπερ ἐκεῖνος αὐτοῖς ἐπηύξατο εἰπὼν Ὁ Θεὸς τοῦ πατρός μου χάριν ὑμῖν δῷ οὕτως ἅπαντα ἐγίνετο καὶ πᾶσαν φιλοφροσύνην περὶ αὐτοὺς ἐπεδείκνυτο καὶ πρὸ τῆς παρουσίας τοῦ Ἰωσὴφ ὁ τὴν οἰκίαν πεπιστευμένος.
Ἡτοίμασαν δὲ τὰ δῶρα Ἰωσήφ.
Καὶ εἰσελθόντι αὐτῷ προσήνεγκαν καὶ προσεκύνησαν αὐτῷ ἐπὶ τὴν γῆν.
Καὶ πάλιν πυνθάνεται αὐτῶν Εἰ ὑγιαίνει ὁ πατὴρ ὑμῶν ὁ πρεσβύτης ὃν εἴπατε ἔτι ζῇ Οἱ δὲ εἶπον Ὑγιαίνει ὁ παῖς σου ὁ πατὴρ ἡμῶν.
Καὶ εἶπεν Εὐλογητὸς ὁ ἄνθρωπος ἐκεῖνος τῷ Θεῷ.
Καὶ κύψαντες προσεκύνησαν.
Εἶδε δὲ τὸν ἀδελφὸν αὐτοῦ τὸν ὁμομήτριον καὶ εἶπεν Οὗτος ὁ ἀδελφὸς ὑμῶν ὁ νεώτερος ὃν εἴπατε πρός με ἀγαγεῖν Καὶ εἶπεν Ὁ Θεὸς ἐλεήσαι σε τέκνον.
Σκόπει πόσην καρτερίαν ἐπιδείκνυται καὶ ἔτι ἄγνοιαν προσποιεῖται ἵνα διὰ τῶν ἑξῆς γενομένων δοκιμὴν αὐτῶν τῆς γνώμης λαβεῖν δυνηθῇ ὅπως πρὸς τὸν Βενιαμὶν διάκεινται.
Καὶ ἐπειδὴ ὑπὸ τῆς φύσεως αὐτῆς ἐνικᾶτο Συνεστρέφετο αὐτοῦ φησὶ τὰ σπλάγχνα καὶ ἐζήτει κλαῦσαι.
Εἰσελθὼν δὲ εἰς τὸ ταμιεῖον ἔκλαυσεν ἐκεῖ.
Καὶ νιψάμενος τὸ πρόσωπον ἐξῆλθε καὶ λοιπὸν τὴν παρ' ἑαυτοῦ ἐπιδείκνυται φιλοφροσύνην καί φησι Παράθετε ἄρτους.
Καὶ παρέθηκαν αὐτῷ μόνῳ ἅτε δὴ ὡς βασιλεῖ καὶ ἄρχοντι πάσης Αἰγύπτου Κἀκείνοις καθ' ἑαυτοὺς καὶ τοῖς Αἰγυπτίοις τοῖς συνδειπνοῦσι μετ' αὐτοῦ καθ' ἑαυτούς.
Οὐδὲ γὰρ ἐδύναντο οἱ Αἰγύπτιοι συνεσθίειν μετὰ τῶν Ἑβραίων βδέλυγμα γάρ ἐστι τοῖς Αἰγυπτίοις.
Ἐκάθισε δὲ ἐναντίον αὐτοῦ ὁ πρῶτος κατὰ τὰ πρεσβεῖα αὐτοῦ καὶ ὁ νεώτερος κατὰ τὴν νεότητα αὐτοῦ.
Τοῦτο ἐκείνους εἰς ἔκπληξιν ἦγε καὶ ἐν ἀπορίᾳ καθίσταντο πόθεν αὐτῷ ἡ γνῶσις ἐγένετο τῆς διαφορᾶς τῶν ἡλικιῶν.
Καὶ πᾶσι δοὺς μερίδας τῷ Βενιαμὶν πενταπλάσιον δίδωσι.
Καὶ οὐδὲ οὕτως αἰσθάνονται τῶν γινομένων ἀλλ' ἐνόμισαν ἁπλῶς συντυχίᾳ τινὶ γίνεσθαι ταῦτα παρ' αὐτοῦ ὡς ἅτε δὴ πρὸς νέον.
Καὶ τέλος λαβούσης τῆς ἑστιάσεως Καλέσας φησὶν ὁ Ἰωσὴφ τὸν ἐπὶ τῆς οἰκίας αὐτοῦ ἐνετείλατο αὐτῷ λέγων Πλῆσον τοὺς μαρσίππους τῶν ἀνθρώπων βρωμάτων ὅσα ἂν δύνανται ἆραι καὶ τὸ ἀργύριον ὡσαύτως ἑκάστου εἰς τὸν μάρσιππον αὐτοῦ καὶ τὸ κόνδυ τὸ ἀργυροῦν ἔμβαλε εἰς τὸν μάρσιππον τοῦ νεωτέρου.
Ὅρα πάλιν οἵαν μηχανὴν ἐξευρίσκει ὥστε δοκιμὴν ἀκριβεστάτην λαβεῖν τῆς τῶν ἀδελφῶν γνώμης ἣν περὶ τὸν Βενιαμὶν ἐπεδείκνυντο.
Καὶ τούτων γενομένων ἀπέλυσεν αὐτούς.
Καὶ ἐπειδὴ ἥψαντο τῆς ὁδοῦ Εἶπε φησὶ τῷ ἐπὶ τῆς οἰκίας αὐτοῦ Ἀναστὰς ἐπιδίωξον ὀπίσω αὐτῶν καὶ ἐρεῖς Τί ὅτι ἀνταπεδώκατε πονηρὰ ἀντὶ καλῶν Ἵνα τί ἐκλέψατέ μου τὸ κόνδυ τὸ ἀργυροῦν Οὐ τοῦτό ἐστιν ἐν ᾧ πίνει ὁ κύριός μου Αὐτὸς δὲ οἰωνίζεται ἐν αὐτῷ.
Πονηρὰ συντετέλεσται ἃ πεποιήκατε.
Εὑρὼν δὲ αὐτοὺς φησὶν εἶπεν αὐτοῖς Τί τοῖς ἐναντίοις τὸν εὐεργέτην ἠμείψασθε διὰ τί τὴν οἰκείαν πονηρίαν καὶ μέχρι τοῦ τοσαύτην περὶ ὑμᾶς τὴν φιλοφροσύνην ἐπιδειξαμένου ἐξετείνατε διὰ τί οὐκ ᾐδέσθητε τοῦ ἀνδρὸς τὴν περὶ ὑμᾶς μεγαλοψυχίαν Τίς ἡ τοσαύτη κακουργία τίς ἡ μανία ἣν ἐμάνητε Οὐκ ἴστε ὅτι τοῦτό ἐστι τὸ σκεῦος ἐν ᾧ ὁ κύριός μου οἰωνίζεται Πονηρὰ ὑμῶν ἡ πρᾶξις ὀλεθρία ἡ γνώμη ἀσύγγνωστος ἡ ἐπιχείρησις μεγάλη ἡ τόλμα πᾶσαν πονηρίαν ὑπερακοντίζουσα.
Οἱ δὲ εἶπαν αὐτῷ Ἵνα τί λαλεῖ ὁ κύριος κατὰ τὰ ῥήματα ταῦτα Τίνος ἕνεκεν φησὶν ἐπιφέρεις ἡμῖν ἔγκλημα οὗ πάντη ἐσμὲν ἀνεύθυνοι Μὴ γένοιτο τοῖς παισί σου ποιῆσαι κατὰ τὸ ῥῆμα τοῦτο μὴ ἡμῖν ποτε τοῦτο γένοιτο διαπράξασθαι.
Οἱ γὰρ τὸ ἀργύριον διπλοῦν ἀπενεγκάμενοι πῶς ἂν ὑφειλόμεθα ἀργύριον ἢ χρυσίον Εἰ δὲ τοῦτο νομίζεις Παρ' ᾧ ἂν εὑρεθῇ τὸ σκεῦος ὅπερ ἐπιζητεῖς αὐτὸς μὲν ἀποθνησκέτω ὡς τοσοῦτον δράσας τολμηρόν ἡμεῖς δὲ δοῦλοι ἐσόμεθα.
Ἡ γὰρ ἀπὸ τοῦ συνειδότος παῤῥησία παρεσκεύαζεν αὐτοὺς μετὰ τοῦ θαῤῥεῖν ταῦτα διαλέγεσθαι.
Ὁ δὲ φησὶν εἶπε Καὶ νῦν ὡς λέγετε οὕτως ἔσται.
Παρ' ᾧ ἂν εὑρεθῇ τὸ κόνδυ οὗτος ἔσται μου παῖς μόνος ὑμεῖς δὲ ἀπολυθήσεσθε.
Καὶ ταῦτα εἰπόντες ἐπέτρεπον αὐτῷ τὴν ἔρευναν ποιήσασθαι.
Καὶ ἠρεύνα ἀπὸ τοῦ πρεσβυτέρου ἀρξάμενος ἕως ἦλθεν εἰς τὸν Βενιαμίν.
Καὶ τὸν ἐκείνου μάρσιππον ἀνοίξας εὑρίσκει τὸ κόνδυ.
Τοῦτο ἐσκότωσεν αὐτῶν τὸν λογισμόν.
Καὶ διέῤῥηξαν φησὶ τὰ ἱμάτια αὐτῶν καὶ ἐπέθηκαν πάλιν τοὺς μαρσίππους αὐτῶν καὶ ἐπέστρεψαν εἰς τὴν πόλιν.
Καὶ εἰσελθὼν ὁ Ἰούδας καὶ οἱ ἀδελφοὶ αὐτοῦ πρὸς τὸν Ἰωσὴφ ἔπεσον ἐναντίον αὐτοῦ ἐπὶ τὴν γῆν.
Ὅρα ποσάκις τὴν προσκύνησιν ποιοῦνται.
Εἶπε δὲ αὐτοῖς Ἰωσήφ Τί τοῦτο πεποιήκατε Οὐκ οἴδατε ὅτι οἰωνισμῷ οἰωνίζομαι ἐν αὐτῷ Εἶπε δὲ φησὶν Ἰούδας Τί ἀντεροῦμεν ἢ τί λαλήσομεν τῷ κυρίῳ ἢ τί δικαιωθῶμεν Ὁ δὲ Θεὸς εὗρε τὴν ἀδικίαν τῶν παίδων σου.
Πάλιν ἑαυτοὺς ἀναμιμνήσκουσι τῶν ἤδη εἰς αὐτὸν ὑπ' αὐτῶν γεγενημένων.
Ἰδού ἐσμεν οἰκέται τῷ κυρίῳ ἡμῶν καὶ ἡμεῖς καὶ παρ' ᾧ εὑρέθη τὸ κόνδυ.
Τέως πολλὴν ἐπιδείκνυνται τὴν εὐγνωμοσύνην καὶ ἑαυτοὺς ἅμα τῷ ἀδελφῷ τῇ δουλείᾳ ὑποτάττουσιν.
Εἶπε δὲ φησὶν Ἰωσήφ Μή μοι γένοιτο ποιῆσαι τοῦτο.
Ὁ ἄνθρωπος παρ' ᾧ εὑρέθη τὸ κόνδυ αὐτὸς ἔσται μου παῖς ὑμεῖς δὲ ἀνάβητε μετὰ σωτηρίας πρὸς τὸν πατέρα ὑμῶν.
Ὅρα πῶς ὅπερ ἐδεδοίκει ὁ πατὴρ τοῦτο αὐτοῖς συμβέβηκε καὶ θόρυβον ὑπομένουσι καὶ ταραχὴν οὐκ εἰδότες ὅ τι καὶ πράξωσιν.
Ἐγγίσας δὲ φησὶν Ἰούδας εἶπεν.
Ἐπειδὴ γὰρ καὶ αὐτὸς ἦν ὁ παρὰ τοῦ πατρὸς αὐτὸν δεξάμενος καὶ εἰπών Ἐὰν μὴ ἀγάγω αὐτὸν πρὸς σὲ ἔσομαι ἡμαρτηκὼς ἐναντίον σου πάσας τὰς ἡμέρας διὰ τοῦτο πλησίον γεγονὼς διηγεῖται ἅπαντα μετὰ ἀκριβείας αὐτῷ ἵνα εἰς συμπάθειαν αὐτὸν ἐφελκυσάμενος παρασκευάσῃ ἀφεῖναι τὸν παῖδα.
Ἐγγίσας γὰρ αὐτῷ Ἰούδας εἶπε Δέομαι κύριε λαλησάτω ὁ παῖς σου.
Σκόπει πῶς δι' ὅλου ὡς δεσπότῃ δοῦλος διαλέγεται καὶ μνημόνευέ μοι τῶν ὀνειράτων τῶν δραγμάτων ἐξ ὧν καὶ μείζονα τὸν κατ' αὐτοῦ φθόνον ἠκόνησαν καὶ ἐκπλήττου τὴν εὐμήχανον τοῦ Θεοῦ σοφίαν ὅπως τοσούτων κωλυμάτων ἐν μέσῳ γενομένων εἰς ἔργον ἅπαντα ἐξῄει.
Λαλησάτω φησὶν ὁ παῖς σου ἐναντίον σου καὶ μὴ θυμωθῇς τῷ παιδί σου κύριε.
Σὺ ἠρώτησας τοὺς παῖδάς σου λέγων Εἰ ἔχετε πατέρα ἢ ἀδελφόν Καὶ εἴπαμεν τῷ κυρίῳ Ἔστιν ἡμῖν πατὴρ πρεσβύτερος καὶ παιδίον γήρως νεώτερον αὐτῷ καὶ ὁ ἀδελφὸς αὐτοῦ ἀπέθανεν.
Ἐννόει μοι ἐνταῦθα τίς ἦν ταῦτα ἀκούων ὁ Ἰωσήφ.
Αὐτὸς δὲ μόνος ὑπολέλειπται τῇ μητρὶ αὐτοῦ ὁ δὲ πατὴρ αὐτὸν ἠγάπησε.
Τίνος ἕνεκεν καὶ ἐνταῦθα ψεύδεται οὕτω λέγων ὅτι Ὁ ἀδελφὸς αὐτοῦ ἀπέθανε καίτοι τοῖς ἐμπόροις αὐτὸν ἀπέδοντο Ἀλλ' ἐπειδὴ οὕτω τὸν πατέρα διέθηκαν ὡς ἀναιρεθέντος αὐτοῦ καὶ ὑπὸ θηρίων βρωθέντος ἄλλως δὲ καὶ ἐνόμισαν οὐ φέροντα τὴν δουλείαν τὴν παρὰ τοῖς βαρβάροις ἤδη τεθνηκέναι διὰ τοῦτό φησι Καὶ ὁ ἀδελφὸς αὐτοῦ ἀπέθανεν.
Εἶπας δὲ τοῖς παισί σου Καταγάγετε αὐτὸν πρός με καὶ ἐπιμελοῦμαι αὐτοῦ.
Καὶ εἶπας Ἐὰν μὴ καταβῇ ὁ ἀδελφὸς ὑμῶν μεθ' ὑμῶν οὐ προσθήσεσθε ἰδεῖν τὸ πρόσωπόν μου.
Ἐγένετο δὲ ἡνίκα ἀνέβημεν πρὸς τὸν παῖδά σου πατέρα δὲ ἡμῶν ἀπηγγείλαμεν αὐτῷ τὰ ῥήματα τοῦ κυρίου.
Εἶπε δὲ ὁ πατὴρ ἡμῶν ἡμῖν Βαδίσατε πάλιν ἀγοράσατε ἡμῖν μικρὰ βρώματα.
Ἡμεῖς δὲ εἴπαμεν αὐτῷ Οὐ δυνησόμεθα καταβῆναι ἐὰν μὴ ὁ ἀδελφὸς ἡμῶν καταβῇ μεθ' ἡμῶν.
Εἶπε δὲ ὁ παῖς σου ὁ πατὴρ ἡμῶν Ὑμεῖς γινώσκετε ὅτι δύο ἔτεκέ μοι ἡ γυνὴ καὶ ἐξῆλθεν ὁ εἷς ἀπ' ἐμοῦ καὶ εἴπατε ὅτι θηριόβρωτος γέγονε.
Σκόπει πῶς διὰ τῆς ἀπολογίας τοῦ Ἰούδα πάντα μετὰ ἀκριβείας μανθάνει ὁ Ἰωσὴφ τὰ μετὰ τὴν αὐτοῦ πρᾶσιν ἐν τῇ οἰκίᾳ γεγονότα καὶ ὅπως τὸν πατέρα διέθηκαν καὶ τίνα περὶ αὐτοῦ εἰρήκασι.
Νῦν οὖν ἐὰν καὶ τοῦτον λάβητε καὶ συμβῇ αὐτῷ μαλακία ἐν τῇ ὁδῷ κατάξετέ μου τὸ γῆρας μετὰ λύπης εἰς ᾅδου.
Οὕτω τοίνυν τοῦ πατρὸς ἡμῶν διακειμένου πρὸς τὸ παιδάριον πῶς δυνησόμεθα ἰδεῖν αὐτοῦ τὸ πρόσωπον τοῦ παιδαρίου μὴ ὄντος μεθ' ἡμῶν Ἐκκρέμαται γὰρ αὐτοῦ ἡ ψυχὴ ἐκ τῆς τούτου ψυχῆς.
Καὶ κατάξουσιν οἱ παῖδές σου τὸ γῆρας τοῦ παιδός σου πατρὸς ἡμῶν μετὰ λύπης εἰς ᾅδου.
Ὁ γὰρ παῖς σου ἐκδέδεκται τὸ παιδάριον παρὰ τοῦ πατρὸς λέγων Ἐὰν μὴ ἀγάγω αὐτὸ πρὸς σὲ ἡμαρτηκὼς ἔσομαι ἐναντίον σου πάσας τὰς ἡμέρας.
Ταύτας τὰς ὑποσχέσεις ἐποιησάμην πρὸς τὸν πατέρα ὑπὲρ τοῦ καὶ τὸν παῖδα δυνηθῆναι ἀγαγεῖν καὶ πληρῶσαι τά σοι δόξαντα καὶ δεῖξαι ὡς ἀληθῶς εἰρήκαμεν καὶ οὐδὲν ψεῦδος τῶν παρ' ἡμῶν λεχθέντων.
Νῦν οὖν παραμενῶ παῖς ἀντὶ τοῦ παιδὸς οἰκέτης τοῦ κυρίου τὸ δὲ παιδάριον ἀναβήτω μετὰ τῶν ἀδελφῶν.
Πῶς γὰρ ἀναβήσομεν πρὸς τὸν πατέρα τοῦ παιδαρίου μὴ ὄντος μεθ' ἡμῶν Ἵνα μὴ ἴδω τὰ κακὰ ἃ εὑρήσει τὸν πατέρα μου.
Συνέχεε ταῦτα τὸν Ἰωσὴφ καὶ ἱκανὴν αὐτῷ παρέσχεν ἀπόδειξιν καὶ τῆς εἰς τὸν πατέρα τιμῆς καὶ τῆς περὶ τὸν ἀδελφὸν φιλοστοργίας.
Καὶ οὐκέτι ἠδύνατο φέρειν οὐδὲ ἀνέχεσθαι τῶν παρεστηκότων αὐτῷ ἀλλὰ πάντας ἀπωσάμενος καὶ μόνος μεταξὺ αὐτῶν ἀπολειφθεὶς ἀφεὶς φωνὴν μετὰ κλαυθμοῦ ἀναγνωρίζεται τοῖς ἀδελφοῖς.
Καὶ τοῦτο γνωστὸν ἐγένετο ἐν πάσῃ τῇ βασιλείᾳ καὶ εἰς τὸν οἶκον Φαραώ.
Καί φησι πρὸς τοὺς ἀδελφοὺς αὐτοῦ Ἐγώ εἰμι Ἰωσήφ.
Ἔτι ὁ πατήρ μου ζῇ Θαυμάσαι μοι ἔπεισιν ἐνταῦθα καὶ τοῦ μακαρίου τούτου τὴν τοσαύτην εὐτονίαν καὶ ὅτι ἤνεγκε μέχρι τούτου σχηματίσασθαι καὶ μὴ γνωρίσαι τὰ καθ' ἑαυτὸν κἀκείνους μάλιστα ἐκπλαγῆναι ὅπως ἠδυνήθησαν στῆναι καὶ διᾶραι λοιπὸν τὸ στόμα πῶς οὐκ ἀπέπτη ἀπ' αὐτῶν ἡ ψυχὴ πῶς οὐκ ἐξέστη αὐτῶν ἡ διάνοια πῶς οὐ κατέδυσαν εἰς τὴν γῆν.
Οὐκ ἠδύναντο φησὶν οἱ ἀδελφοὶ αὐτοῦ ἀποκριθῆναι αὐτῷ ἐταράχθησαν γάρ.
Εἰκότως ἐννοοῦντες τίνα μὲν αὐτὸν αὐτοὶ διέθηκαν οἷος δὲ αὐτὸς περὶ αὐτοὺς γέγονε καὶ λογιζόμενοι τὴν περιφάνειαν ἐν ᾗ καθειστήκει περὶ αὐτῆς ὡς εἰπεῖν τῆς σωτηρίας ἠγωνίων.
Διὰ τοῦτο βουλόμενος αὐτοὺς παραθαῤῥῦναι φησίν Ἐγγίσατε πρός με.
Μὴ μακρύνητε ἑαυτούς μὴ νομίζετε φησὶν οἰκείᾳ γνώμῃ τὰ κατ' ἐμὲ ὑμᾶς πεπρᾶχθαι.
Οὐ τοσοῦτον τῆς ὑμετέρας ἐγένετο περὶ ἐμὲ πονηρίας ὅσον τῆς τοῦ Θεοῦ σοφίας καὶ τῆς ἀφάτου φιλανθρωπίας ἵνα ἐνταῦθα παραγενόμενος νῦν ἐν καιρῷ καὶ ὑμῖν τὰ πρὸς διατροφὴν χορηγῆσαι δυνηθῶ καὶ πάσῃ τῇ χώρᾳ.
Καὶ εἶπε φησὶν Ἐγώ εἰμι Ἰωσὴφ ὁ ἀδελφὸς ὑμῶν ὃν ἀπέδοσθε εἰς Αἴγυπτον.
Νῦν οὖν μὴ λυπεῖσθε.
Μὴ ὑμᾶς φησὶ τοῦτο ταραττέτω μηδὲ σκληρὸν ὑμῖν λογισθῇ τὸ γεγενημένον.
Θεοῦ γὰρ οἰκονομία τὰ γινόμενα.
Εἰς γὰρ ζωὴν ἀπέστειλέ με ὁ Θεὸς ἔμπροσθεν ὑμῶν.
Τοῦτο γὰρ δεύτερον ἔτος λιμὸς ἐπὶ τῆς γῆς καὶ ἔτι λοιπὸν πέντε ἔτη ἐν οἷς οὐκ ἔσται ἀροτρίασις οὐδὲ ἀμητός.
Ἀπέστειλε γάρ με ὁ Θεὸς ἔμπροσθεν ὑμῶν ὑπολείπεσθαι ὑμῖν κατάλειμμα ἐπὶ τῆς γῆς.
Νῦν οὖν οὐχ ὑμεῖς με ἀπεστάλκατε ὧδε ἀλλ' ὁ Θεός.
Ὅρα πῶς καὶ ἅπαξ καὶ δεύτερον καὶ τρίτον παραμυθεῖται αὐτοὺς λέγων μὴ αὐτοῖς αὐτὸν ἐπιγράφειν τὴν αἰτίαν καὶ τὴν εἰς Αἴγυπτον αὐτοῦ κάθοδον ἀλλὰ τὸν Θεὸν τοῦτο πεποιηκέναι ὥστε εἰς ταύτην αὐτὸν ἐλθεῖν τὴν περιφάνειαν.
Ὁ Θεὸς φησὶν ἀπέστειλέ με καὶ ἐποίησέ με ὡς πατέρα Φαραὼ καὶ κύριον παντὸς τοῦ οἴκου αὐτοῦ καὶ ἄρχοντα πάσης τῆς Αἰγύπτου.
Ἐκείνη φησὶν ἡ δουλεία ταύτην μοι τὴν ἀρχὴν προεξένησεν ἐκείνη ἡ πρᾶσις εἰς ταύτην με τὴν περιφάνειαν ἤγαγεν ἐκείνη ἡ θλίψις ταύτης μοι τῆς εὐδοκιμήσεως ὑπόθεσις γέγονεν ἐκεῖνος ὁ φθόνος ταύτην μοι τὴν δόξαν ἔτεκε.
Ταῦτα μὴ μόνον ἀκούωμεν ἀλλὰ καὶ μιμώμεθα καὶ οὕτω τοὺς κακῶς ἡμᾶς διατιθέντας παραμυθώμεθα ἀλλοτριοῦντες ἀπ' αὐτῶν τὰ καθ' ἡμῶν γινόμενα καὶ μετὰ πολλῆς εὐγνωμοσύνης ἅπαντα φέροντες καθάπερ ὁ θαυμάσιος οὗτος.
Ἐπεὶ οὖν φησὶν ἐπείσθητε παρ' ἐμοῦ ὅτι οὐχ ὑμῖν ἐπιγράφω τὰ εἰς ἐμὲ παρ' ὑμῶν γεγενημένα ἀλλ' ὑμᾶς μὲν ἀπαλλάττω τῶν ἐγκλημάτων τῷ δὲ Θεῷ τὸ πᾶν λογίζομαι τῷ ἐκεῖνα πάντα οἰκονομήσαντι ἵνα μοι τὸ τῆς παρούσης δόξης προσγένηται Σπεύσαντες οὖν ἀνάβητε πρὸς τὸν πατέρα μου καὶ εἴπατε αὐτῷ Τάδε λέγει ὁ υἱός σου Ἰωσήφ Ἐποίησέ με ὁ Θεὸς κύριον πάσης γῆς Αἰγύπτου.
Κατάβηθι οὖν πρός με καὶ μὴ ἀναμείνῃς καὶ κατοικήσεις ἐν γῇ Γεσὲμ καὶ ἔσῃ ἐγγύς μου σὺ καὶ οἱ υἱοί σου καὶ οἱ υἱοὶ τῶν υἱῶν σου καὶ τὰ πρόβατα καὶ οἱ βόες καὶ ὅσα σοί ἐστι καὶ ἐκθρέψω σε  ἵνα μὴ ἐκτριβῇς σὺ καὶ οἱ υἱοί σου καὶ πάντα τὰ ὑπάρχοντά σου.
Ἰδοὺ οἱ ὀφθαλμοὶ ὑμῶν βλέπουσι καὶ οἱ ὀφθαλμοὶ Βενιαμὶν τοῦ ἀδελφοῦ μου ὅτι τὸ στόμα μου τὸ λαλοῦν πρὸς ὑμᾶς.
Ἀπαγγείλατε τῷ πατρί μου πᾶσαν τὴν δόξαν μου τὴν ἐν Αἰγύπτῳ καὶ ὅσα εἴδετε καὶ ταχύναντες καταγάγετε αὐτόν.
Ταῦτα ἅπαντα διαλεχθεὶς καὶ ἀρκούντως αὐτοὺς παραμυθησάμενος καὶ ἐντειλάμενος εἰπεῖν τὰ παρ' αὐτοῦ τῷ πατρὶ καὶ ταχέως αὐτὸν ἐπαναγαγεῖν Ἐπιπεσὼν ἐπὶ τὸν τράχηλον τοῦ Βενιαμὶν ἔκλαυσεν  κἀκεῖνος πάλιν ἔκλαυσεν ἐπ' αὐτῷ καὶ κατεφίλησε πάντας τοὺς ἀδελφοὺς αὐτοῦ καὶ ἔκλαυσεν ἐπ' αὐτοῖς.
Καὶ τότε μετὰ τὴν τοσαύτην διάλεξιν καὶ τὰ δάκρυα καὶ τὴν συμβουλὴν ἣν πρὸς αὐτοὺς ἐποιήσατο μόλις ἠδυνήθησαν λαλῆσαι πρὸς αὐτόν.
Μετὰ ταῦτα γὰρ φησὶν ἐλάλησαν πρὸς αὐτόν.
Ταῦτα δὲ διεβοήθη εἰς τὸν οἶκον Φαραὼ καὶ ἐχάρη καὶ πάντες οἱ ἐν τῷ οἴκῳ.
Ἐχαροποίησε φησὶ πάντας ὁ ἀναγνωρισμὸς τῶν ἀδελφῶν τοῦ Ἰωσήφ.
Καὶ εἶπε φησὶν ὁ βασιλεὺς τῷ Ἰωσήφ Εἰπὸν τοῖς ἀδελφοῖς σου Τοῦτο ποιήσατε γεμίσατε τὰ φορεῖα ὑμῶν σίτου καὶ ἀπέλθετε.
Καὶ ἀναλαβόντες τὸν πατέρα ὑμῶν ἥκατε πρός με καὶ δώσω ὑμῖν πάντων τῶν ἀγαθῶν Αἰγύπτου σὺ δὲ ἔντειλαι ταῦτα λαβεῖν αὐτοὺς ἀμάξας τοῖς παιδίοις καὶ ταῖς γυναιξίν.
Ὅρα καὶ τὸν βασιλέα πῶς ἤδη φροντίζει περὶ τῆς τοῦ Ἰακὼβ ἐπανόδου.
Καὶ ἀναλαβόντες φησὶ τὸν πατέρα ὑμῶν παραγίνεσθε καὶ μὴ φείσησθε τοῖς ὀφθαλμοῖς τῶν σκευῶν ὑμῶν.
Πάντα γὰρ τὰ ἀγαθὰ Αἰγύπτου ὑμῖν ἔσται.
Ἐποίησαν δὲ οὕτως οἱ υἱοὶ Ἰσραήλ.
Ἔδωκε δὲ Ἰωσὴφ αὐτοῖς ἁμάξας κατὰ τὰς ἐντολὰς τοῦ βασιλέως καὶ πᾶσι μὲν ἔδωκε δισσὰς στολὰς τῷ δὲ Βενιαμὶν ἔδωκε τριακοσίους χρυσοῦς καὶ πέντε ἐξαλλασσούσας στολὰς καὶ τῷ πατρὶ αὐτοῦ ἀπέστειλεν ὁμοίως καὶ δέκα ὄνους αἴροντας ἀπὸ τῶν ἀγαθῶν Αἰγύπτου καὶ δέκα ἡμιόνους αἴροντας ἄρτους τῷ πατρὶ αὐτοῦ εἰς τὴν ὁδόν.
Καὶ ταῦτα ἅπαντα δοὺς ἐξαπέστειλε τοὺς ἀδελφοὺς αὐτοῦ καὶ ἐπορεύθησαν καὶ εἶπεν αὐτοῖς Μὴ ὀργίζεσθε ἐν τῇ ὁδῷ.
Ὅρα γνώμην φιλόσοφον.
Οὐ μόνον αὐτὸς πᾶσαν αὐτοῖς ἀφῆκε τὴν ὀργὴν καὶ τῶν ἐγκλημάτων αὐτοὺς ἀπήλλαξεν ἀλλὰ καὶ αὐτοῖς παραινεῖ μὴ ὀργίζεσθαι κατὰ τὴν ὁδὸν μηδὲ ὑπὲρ τῶν γεγενημένων ἀλλήλοις ἐγκαλεῖν.
Εἰ γὰρ ἡνίκα εἱστήκεισαν πρώην ἐπὶ τοῦ Ἰωσὴφ ἔλεγον πρὸς ἑαυτούς Ναὶ ἐν ἁμαρτίαις ἐσμὲν περὶ τοῦ Ἰωσὴφ τοῦ ἀδελφοῦ ἡμῶν ὅτι ὑπερείδομεν αὐτοῦ τὴν θλίψιν καὶ ἐπιστὰς ὁ Ῥουβὴν ἔλεγεν Οὐκ εἶπον ὑμῖν Μὴ ἀδικήσητε τὸ παιδάριον καὶ οὐκ εἰσηκούσατέ μου πολλῷ μᾶλλον εἰκὸς ἦν αὐτὸν κατεξανίστασθαι αὐτῶν.
Καὶ διὰ τοῦτο καταστέλλων αὐτῶν τὸν θυμὸν καὶ τὴν πρὸς ἀλλήλους φιλονεικίαν φησί Μὴ ὀργίζεσθε ἐν τῇ ὁδῷ ἀλλ' ἐννοήσαντες ὅτι οὐδεμίαν ὑμῖν αἰτίαν ἐπήγαγον ὑπὲρ τῶν εἰς ἐμὲ γεγενημένων καὶ αὐτοὶ πρὸς ἀλλήλους εὐνοϊκῶς διατέθητε.
Τίς ἂν κατ' ἀξίαν τὴν ἀρετὴν τοῦ δικαίου τούτου θαυμάσειεν ὃς τὴν ἐν τῇ Καινῇ φιλοσοφίαν μετὰ πολλῆς τῆς δαψιλείας ἀπεπλήρωσε καὶ ὅπερ ὁ Χριστὸς παραινεῖ λέγων τοῖς ἀποστόλοις Ἀγαπᾶτε τοὺς ἐχθροὺς ὑμῶν εὔχεσθε ὑπὲρ τῶν ἐπηρεαζόντων ὑμᾶς τοῦτο οὗτος καὶ πολλῷ πλέον ἐποίησεν Οὐδὲ γὰρ μόνον τοσαύτην ἀγάπην ἐπεδείξατο περὶ τοὺς ἀνελόντας αὐτὸν τό γε εἰς αὐτοὺς ἧκον ἀλλὰ πάντα ποιεῖ ὥστε διδάξαι αὐτοὺς ὅτι οὐδὲ ἥμαρτόν τι εἰς αὐτόν.
Ὢ φιλοσοφίας ὑπερβολή ὢ εὐγνωμοσύνης ἐπίτασις καὶ τῆς πρὸς Θεὸν ἀγάπης δαψίλεια Μὴ γὰρ ὑμεῖς φησὶν εἰς ἐμὲ ταῦτα διεπράξασθε Ἡ τοῦ Θεοῦ περὶ ἐμὲ κηδεμονία ταῦτα γενέσθαι συνεχώρησεν ἵνα καὶ ἐμοὶ τῶν ὀνειράτων τὴν ἔκβασιν παράσχηται καὶ ὑμῖν ἀρκοῦσα σωτηρίας ὑπόθεσις γένωμαι.
Τὸ ἐν θλίψεσιν οὖν ἢ πειρασμοῖς γενέσθαι πολλῆς τῆς περὶ ἡμᾶς τοῦ φιλανθρώπου Θεοῦ κηδεμονίας καὶ προνοίας ἐστὶ τεκμήριον.
Μὴ τοίνυν ἐκ παντὸς τρόπου τὴν ἄνεσιν καὶ τὴν ἄδειαν ἐπιζητῶμεν ἀλλὰ καὶ ἐν ἀνέσει τυγχάνοντες καὶ ἐν θλίψεσι γινόμενοι ὁμοίως τὴν εὐχαριστίαν ἀναπέμπωμεν τῷ Δεσπότῃ ἵνα τὴν εὐγνωμοσύνην θεασάμενος δαψιλεστέραν τὴν περὶ ἡμᾶς ἐπιδείξηται κηδεμονίαν ἧς γένοιτο πάντας ἡμᾶς ἐπιτυχεῖν χάριτι καὶ φιλανθρωπίᾳ τοῦ Κυρίου ἡμῶν Ἰησοῦ Χριστοῦ μεθ' οὗ τῷ Πατρὶ ἅμα τῷ ἁγίῳ Πνεύματι δόξα κράτος τιμὴ νῦν καὶ ἀεὶ καὶ εἰς τοὺς αἰῶνας τῶν αἰώνων.
Καὶ ἀνέβησαν φησὶν ἐξ Αἰγύπτου καὶ ἦλθον εἰς τὴν Χαναναίαν πρὸς Ἰακὼβ τὸν πατέρα αὐτῶν καὶ ἀνήγγειλαν αὐτῷ λέγοντες ὅτι Ὁ υἱός σου Ἰωσὴφ ζῇ καὶ αὐτὸς ἄρχει πάσης γῆς Αἰγύπτου.
Καὶ ἐξέστη Ἰακὼβ τῇ διανοίᾳ οὐ γὰρ ἐπίστευσεν αὐτοῖς.
Εἴδετε ἐκ τῶν χθὲς ἡμῖν εἰρημένων τοῦ Ἰωσὴφ τὴν φιλοσοφίαν καὶ τὴν ἄφατον ἀνεξικακίαν ἣν περὶ τοὺς ἑαυτοῦ ἀδελφοὺς ἐπεδείξατο οὐ μόνον οὐδεμίαν μνήμην τῶν εἰς αὐτὸν γεγενημένων ποιησάμενος ἀλλὰ καὶ αὐτοῖς μέλλουσιν ἐπανιέναι πρὸς τὸν πατέρα τοῦτο αὐτὸ παραινέσας καὶ συμβουλὴν εἰσαγαγὼν ὥστε μὴ ἀλλήλους αἰτιᾶσθαι ὑπὲρ τῶν εἰς αὐτὸν αὐτοῖς εἰργασμένων ἀλλὰ πᾶσαν ὀργὴν ἀπελάσαντας μετὰ ὁμονοίας τὴν ὁδοιπορίαν ποιεῖσθαι.
Ἀναγκαῖον δὲ λοιπὸν σήμερον τὰ ἑξῆς ἀποπληρῶσαι ἵνα ἴδωμεν καὶ τὴν τούτων ἐπάνοδον τὴν πρὸς τὸν πατέρα καὶ τοῦ Ἰακὼβ τὴν εἰς Αἴγυπτον κάθοδον καὶ ὅπως αὐτὸν ἀναθῆλαι πεποίηκε τὰ κατὰ τὸν Ἰωσὴφ γνωρισθέντα αὐτῷ καὶ σχεδὸν εἰπεῖν νέον ἐκ γέροντος αὐτὸν εἰργάσατο.
Τίς γὰρ ἂν δυνηθείη τῷ λόγῳ παραστῆσαι τὴν ἡδονὴν ἐν ᾗ τότε γέγονε πυθόμενος ζῇν τὸν Ἰωσὴφ καὶ ἐν τοσαύτῃ περιφανείᾳ τυγχάνειν Ἴστε γὰρ μάλιστα ὅτι τὰ ἀπροσδόκητα τῶν ἀγαθῶν πολλὴν ἐπίτασιν τῆς ἡδονῆς ἐνεργάζεσθαι πέφυκεν.
Ὃν γὰρ ἐνόμιζε πρὸ τοσούτων ἐτῶν κατάβρωμα τῶν θηρίων γεγενῆσθαι καὶ μαθὼν πάλιν τὴν ἀρχὴν τῆς Αἰγύπτου πᾶσαν κατέχειν αὐτὸν πῶς οὐκ ἂν ὑπὸ τοῦ μεγέθους τῆς ἡδονῆς ἐξέστη τῇ διανοίᾳ Ὅπερ γὰρ ὑπερβάλλουσα ἀθυμία ἐργάζεται τοῦτο πολλάκις καὶ ἐπιτεταμένη χαρά.
Καὶ ἔστιν ἰδεῖν πολλοὺς καὶ δάκρυα προχέοντας ἀπὸ χαρᾶς ὑπερβαλλούσης ἑτέρους δὲ πολλάκις καὶ ἀποπλήκτους γινομένους ὅταν ἃ μηδὲ προσεδόκησαν ἴδωσι γεγενημένα καὶ οὓς τεθνηκέναι νενομίκασιν ἐξαίφνης ζῶντας θεάσωνται.
Ἀλλ' ἵνα σαφέστερος ἡμῖν ὁ λόγος γένηται αὐτῶν ἐπακούσωμεν τῶν ἀναγνωσθέντων.
Καὶ ἀνέβησαν φησὶν ἐξ Αἰγύπτου καὶ ἦλθον εἰς γῆν Χαναὰν πρὸς Ἰακὼβ τὸν πατέρα αὐτῶν καὶ ἀνήγγειλαν αὐτῷ λέγοντες ὅτι Υἱός σου ὁ Ἰωσὴφ ζῇ καὶ αὐτὸς ἄρχει πάσης γῆς Αἰγύπτου.
Καὶ ἐξέστη τῇ διανοίᾳ Ἰακώβ οὐ γὰρ ἐπίστευσεν αὐτοῖς.
Ὁρᾷς ὅπερ ἔλεγον ὅτι ἄπιστον αὐτῷ ἔδοξεν εἶναι τὸ περὶ τοῦ Ἰωσὴφ ὡς καὶ τὴν διάνοιαν αὐτοῦ παρασαλευθῆναι καὶ ἐνόμιζεν ἀπάτην εἶναι τὰ παρὰ τῶν ἀδελφῶν λεγόμενα Οἱ γὰρ τότε τὸν χιτῶνα εἰσαγαγόντες τῷ αἵματι τοῦ ἐρίφου μολυνθέντα καὶ εἰς πίστιν ἀγαγόντες τὸν πατέρα ὅτι κατάβρωμα θηρίων γέγονε νῦν φασιν ὅτι ζῇ καὶ ἄρχει πάσης τῆς Αἰγύπτου.
Καὶ ταραττόμενος τὴν διάνοιαν ἐλογίζετο πρὸς ἑαυτὸν πῶς ἂν ἔχοι τοῦτο λόγον εἰ γὰρ τὸ πρότερον ἀληθὲς τοῦτο οὐχ οἷόν τε εἶναι πιστόν εἰ δὲ τοῦτο πιστὸν καὶ ἀληθὲς ἐκεῖνο ψεῦδος ἂν εἴη.
Ἐτάραττε δὲ αὐτὸν μάλιστα τὸ παρὰ τῶν υἱῶν τὰ πρότερα ἀκηκοέναι καὶ ἕτερα νῦν παρὰ τῶν αὐτῶν μανθάνειν.
Ὁρῶντες τοίνυν τοῦ πατρὸς τὴν ταραχὴν καὶ βουλόμενοι αὐτὸν εἰς πίστιν ἀγαγεῖν καὶ πληροφορίαν ὅτι ἀληθῆ τὰ παρ' αὐτῶν λεγόμενα τυγχάνει Ἐλάλησαν αὐτῷ πάντα τὰ ῥηθέντα παρὰ τοῦ Ἰωσὴφ καὶ ὅσα εἶπεν αὐτοῖς.
Καὶ μετὰ τῶν ῥημάτων καὶ τὰ ἀποσταλέντα προσενέγκαντες τὰς ἁμάξας καὶ τὰ δῶρα τὰ παρὰ τοῦ Ἰωσὴφ πεμφθέντα μόλις ἔδοξαν πείθειν τὸν πατέρα ὅτι οὐκ ἔστι ψεῦδος τὰ παρ' αὐτῶν λεγόμενα.
Ὁρῶν γὰρ τὰς ἁμάξας τὰς ἀποσταλείσας ὥστε καταβῆναι αὐτὸν εἰς Αἴγυπτον Ἀνεζωπύρησε φησίν.
Ὁ γέρων ὁ πρεσβύτης ὁ συγκεκυφὼς ἀθρόον ἐνέαζε τῇ προθυμίᾳ.
Ἀνεζωπύρησε γὰρ φησί.
Τί ἐστιν Ἀνεζωπύρησε Καθάπερ τὸ λυχνιαῖον πῦρ ἐπειδὰν ἐπιλίπῃ ἡ τοῦ ἐλαίου τροφὴ καὶ μέλλῃ σβέννυσθαι εἰ μικρόν τις ἐπιστάξειεν αὐτῷ ἔλαιον ἀθρόον τὸ σβέννυσθαι μέλλον λαμπρότερον δείκνυσι τὸ φῶς τὸν αὐτὸν δὴ τρόπον καὶ ὁ πρεσβύτης οὗτος μονονουχὶ σβέννυσθαι μέλλων ὑπὸ τῆς ἀθυμίας  μαθὼν πάλιν ὅτι ζῇ καὶ ὅτι ἄρχει τῆς Αἰγύπτου καὶ ὁρῶν τὰς ἁμάξας Ἀνεζωπύρησε φησὶ νέος ἐκ γέροντος γέγονεν ἀπέθετο τῆς ἀθυμίας τὸ νέφος τὴν ζάλην τῶν λογισμῶν ἀποκρουσάμενος ἐν γαλήνῃ λοιπὸν ἐτύγχανε τοῦ Θεοῦ ταῦτα ἅπαντα οἰκονομοῦντος ὥστε τῶν τοσούτων πόνων τὴν παραμυθίαν εὕρασθαι τὸν δίκαιον καὶ κοινωνῆσαι τῷ παιδὶ τῆς εὐημερίας ἄλλως δὲ ἵνα καὶ τὸ ὄναρ πληρωθῇ ὅπερ αὐτὸς διέκρινεν εἰπών Ἆρά γε ἐλευσόμεθα ἐγώ τε καὶ ἡ μήτηρ σου καὶ οἱ ἀδελφοὶ προσκυνῆσαί σοι ἐπὶ τὴν γῆν Καὶ πιστεύσας τοῖς εἰρημένοις καὶ τοῖς ὁρωμένοις Εἶπε φησὶ Μεγάλα μοι ἐστὶν εἰ ἔτι Ἰωσὴφ ὁ υἱός μου ζῇ πορευθεὶς ὄψομαι αὐτὸν πρὸ τοῦ ἀποθανεῖν με.
Μεγάλα μοι ἐστὶ καὶ ὑπερβαίνει πάντα λογισμὸν καὶ ἀποκρύπτει πᾶσαν ἐν ἀνθρώποις εὐφροσύνην Εἰ ἔτι ὁ υἱός μου ζῇ πορευθεὶς οὖν ὄψομαι αὐτόν.
Ἐπειχθῶμεν τοίνυν λοιπὸν ὥστε καὶ τὰ τῆς συντυχίας μοι ὑπάρξαι πρὶν ἢ ἀποθανεῖν με.
Νῦν μὲν γὰρ ἡ ἀκοὴ διανέστησέ μου τὴν διάνοιαν καὶ τὴν τοῦ γήρως ἀσθένειαν ἐφυγάδευσε καὶ ἀνέῤῥωσέ μου τὸν λογισμόν.
Εἰ δὲ συντυχία μοι γένοιτο τελείας ἀπολαύσας τῆς εὐφροσύνης οὕτω καταλύσω τὸν βίον.
Καὶ μηδὲν μελλήσας ὁ δίκαιος ἥπτετο τῆς ὁδοιπορίας σπεύδων καὶ ἐπειγόμενος τὸν αὐτῷ περιπόθητον ἰδεῖν καὶ τὸν πρὸ τοσούτων ἐτῶν τεθνηκότα καὶ θηρίων κατάβρωμα γενόμενον ὡς ἐνόμιζε θεάσασθαι νῦν βασιλέα τῆς Αἰγύπτου γεγενημένον.
Καὶ γενόμενος ἐπὶ τὸ Φρέαρ τοῦ ὅρκου εὐχαριστηρίους εὐχὰς ἀναπέμψας τῷ Δεσπότῃ ἔθυσε φησὶ θυσίαν τῷ Θεῷ τοῦ πατρὸς αὐτοῦ Ἰσαάκ.
Ταῦτα ἀκούοντες παιδευώμεθα ὅπερ ἂν μέλλοιμεν διαπράττεσθαι κἂν πράγματί τινι ἐγχειρήσωμεν κἂν ἀποδημίας ἁπτώμεθα πρότερον τὴν διὰ τῆς εὐχῆς θυσίαν ἀναφέρειν τῷ Δεσπότῃ καὶ τὴν ἐκείνου συμμαχίαν καλοῦντας οὕτως ἅπτεσθαι τῶν προκειμένων καὶ μιμεῖσθαι τῶν δικαίων τούτων τὸ φιλόθεον.
Ἔθυσε φησὶ θυσίαν τῷ Θεῷ τοῦ πατρὸς αὐτοῦ Ἰσαάκ ἵνα μάθῃς ὅτι κατ' ἴχνος τοῦ πατρὸς ἐπορεύετο καὶ οὕτω τὴν περὶ τὸ Θεῖον θεραπείαν ἐπεδείκνυτο καθάπερ ὁ Ἰσαάκ.
Καὶ ἐπειδὴ τὴν οἰκείαν εὐγνωμοσύνην προλαβὼν διὰ τῆς εὐχαριστίας ἐπεδείξατο εὐθέως ἐπηκολούθησε καὶ τὰ παρὰ τῆς ἄνωθεν ῥοπῆς.
Ἐπειδὴ γὰρ καὶ τὸ διάστημα τῆς ὁδοῦ προορῶν καὶ πρὸς τὸ γῆρας ἀποβλέπων ἐδεδοίκει μὴ καὶ πρὸ τῆς συντυχίας ἐπιστὰς ὁ θάνατος ἀποστερήσῃ τῆς τοῦ παιδὸς ὄψεως εὐχὰς ποιεῖται πρὸς τὸν Δεσπότην ἐπιμετρῆσαι αὐτῷ ζωὴν ὥστε τελείας ἀπολαῦσαι τῆς ἡδονῆς.
Ἀλλ' ὅρα πῶς ὁ ἀγαθὸς Θεὸς πληροφορεῖ τὸν δίκαιον.
Εἶπε γὰρ φησὶν ὁ Θεὸς τῷ Ἰσραὴλ ἐν ὁράματι τῆς νυκτός Ἰακὼβ Ἰακώβ ἐγώ εἰμι ὁ Θεὸς τῶν πατέρων σου μὴ φοβοῦ καταβῆναι εἰς Αἴγυπτον.
Εἰς γὰρ ἔθνος μέγα ποιήσω σε ἐκεῖ.
Ἐγὼ καταβήσομαι μετὰ σοῦ κἀγὼ ἀναβιβάσω σε εἰς τέλος καὶ Ἰωσὴφ ἐπιβαλεῖ τὰς χεῖρας ἐπὶ τοὺς ὀφθαλμούς σου.
Ὅρα πῶς ἅπερ ὁ δίκαιος ἐπεθύμει ταῦτα αὐτῷ ὁ Δεσπότης ὑπισχνεῖται μᾶλλον δὲ καὶ πολλῷ πλείονα.
Φιλότιμος γὰρ ὢν ὑπερβαίνει τὰς ἡμετέρας αἰτήσεις τὴν οἰκείαν φιλανθρωπίαν μιμούμενος.
Μὴ φοβοῦ φησὶ καταβῆναι εἰς Αἴγυπτον.
Ἐπειδὴ ἠγωνία πρὸς τὸ μῆκος τῆς ὁδοῦ διὰ τοῦτό φησι Μὴ πρὸς τὴν τοῦ γήρως ἀσθένειαν ἀπίδῃς Εἰς γὰρ ἔθνος μέγα ποιήσω σε ἐκεῖ καὶ καταβήσομαι μετὰ σοῦ εἰς Αἴγυπτον.
Ἐγώ σοι συνέσομαι καὶ πάντα σοι εὐμαρῆ καταστήσω.
Σκόπει συγκατάβασιν ῥημάτων Καταβήσομαι μετὰ σοῦ εἰς Αἴγυπτον.
Τί τούτου μακαριστότερον γένοιτ' ἂν τοῦ τὸν Θεὸν ἔχειν συνοδοιπόρον Εἶτα ἡ παραμυθία ἧς μάλιστα ἐδεῖτο ὁ πρεσβύτης Καὶ Ἰωσὴφ ἐπιβαλεῖ τὰς χεῖρας αὐτοῦ ἐπὶ τοὺς ὀφθαλμούς σου.
Ἐκεῖνος ὁ περιπόθητος αὐτός σε περιστελεῖ καὶ τὰς χεῖρας ἐπιβαλεῖ τοῖς ὀφθαλμοῖς σου.
Χαίρων οὖν καὶ πάσης ἀγωνίας ἐκτὸς γεγονὼς οὕτως ἔχου τῆς ὁδοῦ.
Ἐννόει μοι λοιπὸν τὸν δίκαιον μεθ' ὅσης εὐθυμίας ποιεῖται τὴν ὁδοιπορίαν τοσαύτην ἐκ τῆς τοῦ Θεοῦ ὑποσχέσεως λαβὼν τὴν πληροφορίαν.
Ἀνέστη γὰρ φησὶν Ἰακὼβ καὶ οἱ υἱοὶ αὐτοῦ καὶ ἔλαβον πᾶσαν τὴν κτῆσιν αὐτῶν καὶ ἦλθον εἰς Αἴγυπτον.
Ἐν ἑξήκοντα ἓξ ψυχαῖς κατέβη Ἰακὼβ εἰς Αἴγυπτον καὶ Ἰωσὴφ μετὰ τῶν υἱῶν αὐτοῦ τῶν γενομένων αὐτῷ ἔννατος ἐτύγχανεν ὤν ὡς εἶναι μετὰ τοῦ Ἰωσὴφ τὰς πάσας ψυχὰς ἑβδομήκοντα πέντε.
Τίνος ἕνεκεν τὸν ἀριθμὸν ἡμῖν μετὰ ἀκριβείας ἐπεσημήνατο ἡ θεία Γραφή Ἵνα εἰδέναι ἔχωμεν ὅπως εἰς ἔργον ἔξεισιν ἡ τοῦ Θεοῦ πρόῤῥησις ἡ λέγουσα ὅτι Εἰς ἔθνος μέγα ποιήσω σε ἐκεῖ.
Ἀπὸ γὰρ τούτων τῶν ἑβδομήκοντα πέντε ψυχῶν εἰς ἑξακοσίας χιλιάδας ἐξετάθη τὸ γένος τοῦ Ἰσραήλ.
Εἶδες πῶς οὐ μάτην οὐδὲ εἰκῆ τὸν ἀριθμὸν τῶν κατελθόντων εἰς τὴν Αἴγυπτον ἐδίδαξεν ἡμᾶς ἀλλ' ἵνα εἰδέναι ἔχωμεν ἐξ ὅσων πόσοι γεγόνασι καὶ μὴ διαπιστῶμεν ταῖς τοῦ Θεοῦ ἐπαγγελίαις.
Ὅταν γὰρ ἐννοήσῃς ὅτι μετὰ τὴν τοῦ Ἰακὼβ τελευτὴν καὶ τοῦ Ἰωσὴφ τοσαύτῃ μηχανῇ χρησάμενος ὁ τῶν Αἰγυπτίων βασιλεὺς ὥστε εἰς εὐαριθμήτους αὐτοὺς περιστῆσαι καὶ μὴ ἐκταθῆναι αὐτῶν τὸ πλῆθος οὐδὲ οὕτως ἴσχυσεν ἀλλὰ ταύτῃ μᾶλλον ἐπεδίδου καὶ ηὔξετο θαύμαζε καὶ ἐκπλήττου τοῦ Θεοῦ τὴν πρόνοιαν καὶ ὅτι οὐχ οἷόν τέ ποτε διαπεσεῖν τὰ αὐτῷ δόξαντα κἂν μυρία ἕτεροι μηχανῶνται.
Ἀλλ' ἴδωμεν τὴν ἀκολουθίαν ἅπασαν ἵνα μάθωμεν ὅπως τὰ τῆς συντυχίας γέγονε τῷ Ἰακώβ.
Ἡνίκα φησὶν ἤγγικε τῇ Αἰγύπτῳ ἀπέστειλε τὸν Ἰούδαν ἔμπροσθεν αὐτοῦ πρὸς τὸν Ἰωσὴφ ὥστε μηνῦσαι αὐτῷ τοῦ πατρὸς τὴν παρουσίαν.
Μαθὼν τοίνυν ὁ Ἰωσὴφ καὶ ζεύξας τὰ ἅρματα ἀνέβη εἰς συνάντησιν τῷ πατρὶ αὐτοῦ καὶ ὀφθεὶς αὐτῷ ἐπέπεσεν ἐπὶ τὸν τράχηλον αὐτοῦ καὶ ἔκλαυσε κλαυθμῷ πλείονι.
Τοῦτο ἦν ὅπερ ἐν προοιμίοις ἔλεγον ὅτι πολλάκις καὶ ἡδονὴ ὑπερβάλλουσα δάκρυα προχέειν παρασκευάζει.
Ἐπιπεσὼν φησὶν ἐπὶ τὸν τράχηλον αὐτοῦ ἔκλαυσεν οὐχ ἁπλῶς ἀλλὰ Κλαυθμῷ πλείονι.
Εὐθέως γὰρ εἰς ἔννοιαν ἐλθὼν ὧν πέπονθεν αὐτὸς ὧν ὑπέμεινεν ὁ πατὴρ δι' αὐτὸν καὶ τοῦ χρόνου τὸ μῆκος λογισάμενος τοῦ μεταξὺ γενομένου καὶ ὅτι παρὰ πᾶσαν προσδοκίαν καὶ αὐτὸς τὸν πατέρα ἑώρα καὶ ὁ πατὴρ τὸν παῖδα ἐθεάσατο πηγὰς ἠφίει δακρύων ὁμοῦ καὶ τὴν ὑπερβάλλουσαν ἡδονὴν δεικνύμενος καὶ εὐχαριστῶν τῷ Δεσπότῃ ὑπὲρ τῶν γεγενημένων.
Καὶ εἶπε φησὶ πρὸς Ἰωσὴφ Ἀποθανοῦμαι ἀπὸ τοῦ νῦν ἐπεὶ ἑώρακα τὸ πρόσωπόν σου.
Ἔτι γὰρ σὺ ζῇς.
Ἀπήλαυσα φησὶν ὧν ἐπεθύμουν ἐπέτυχον οὗ οὐδέποτε προσεδόκησα ὑπῆρξέ μοι τὰ μηδέποτε ἐλπισθέντα τὸ λοιπὸν ἀρκοῦμαι τῇ ζωῇ.
Εἶδον γὰρ ὃν ἐπεπόθουν καὶ ἀρκεῖ μοι πρὸς πᾶσαν εὐφροσύνην τὸ θεάσασθαι ὅτι ἔτι σὺ ζῇς ὁ πάλαι νομισθεὶς τεθνηκέναι καὶ θηρίων κατάβρωμα γεγενῆσθαι.
Πατρικὴ ἡ φωνὴ καὶ φιλοστοργίας γέμουσα καὶ ἱκανὴ τὴν διάθεσιν τὴν ἐναποκειμένην τῇ ψυχῇ κατάδηλον ποιῆσαι.
Εἶπε δὲ φησὶν Ἰωσὴφ πρὸς τοὺς ἀδελφοὺς αὐτοῦ Ἀναβὰς ἀπαγγελῶ τῷ Φαραὼ καὶ ἐρῶ αὐτῷ Οἱ ἀδελφοί μου ἥκασιν οἱ δὲ ἄνδρες εἰσὶ ποιμένες.
Ἄνδρες κτηνοτρόφοι εἰσὶ καὶ τὰ κτήνη καὶ τοὺς βόας αὐτῶν ἀγηόχασιν.
Ἐὰν οὖν καλέσῃ ὑμᾶς Φαραὼ καὶ εἴπῃ Τί τὸ ἔργον ὑμῶν εἴπατε ὅτι Κτηνοτρόφοι ἐσμέν.
Βδέλυγμα γάρ ἐστι τοῖς Αἰγυπτίοις πᾶς ποιμὴν προβάτων.
Ὅρα σύνεσιν οἵαν συμβουλὴν πρὸς αὐτοὺς ποιεῖται οὐχ ἁπλῶς οὐδὲ ὡς ἔτυχε ταῦτα εἰσηγούμενος ἀλλ' ὁμοῦ βουλόμενος καὶ ἐν πλείονι ἀδείᾳ αὐτοὺς καταστῆσαι καὶ μὴ συγχωρεῖν συναναμίγνυσθαι τοῖς Αἰγυπτίοις.
Ἐπειδὴ γὰρ ἐκεῖνοι ἐβδελύττοντο καὶ ἐξευτέλιζον τοὺς τὴν ποιμαντικὴν ἠσκηκότας ἅτε δὴ αὐτοὶ περὶ τὴν σοφίαν τὴν Αἰγυπτιακὴν ἐσχολακότες διὰ τοῦτο παραινεῖ τὸ ἐπιτήδευμα αὐτῶν προβαλέσθαι ἵνα μετὰ προφάσεως εὐλόγου τὴν καλλιστεύουσαν αὐτοῖς γῆν ἀφορίσας παρασκευάσῃ μετὰ πολλῆς διάγειν τῆς ἀδείας.
Καὶ παραλαβὼν πέντε τῶν ἀδελφῶν αὐτοῦ εἰσήγαγεν αὐτοὺς πρὸς Φαραώ.
Καὶ ἐπηρώτησεν αὐτούς Τί τὸ ἔργον ὑμῶν Καὶ εἶπαν Κτηνοτρόφοι ἐσμέν.
Νῦν οὖν κατοικήσομεν ἐν γῇ Γεσέμ.
Εἶπε δὲ Φαραώ Κατοικείτωσαν.
Εἰ δὲ ἐπίστῃ ὅτι εἰσὶν ἐν αὐτοῖς ἄνδρες δυνατοὶ κατάστησον αὐτοὺς ἄρχοντας τῶν ἐμῶν κτηνῶν.
Καθάπερ συνεβούλευσεν ὁ Ἰωσὴφ τὴν ἀπόκρισιν ποιησάμενοι οἱ ἀδελφοὶ τῷ Φαραὼ ἐπετράπησαν κατοικεῖν τὴν Γεσέμ.
Ἀλλὰ τὴν περὶ τὸν Ἰωσὴφ δεικνὺς ὁ Φαραὼ εὔνοιαν φησίν Εἰ οἶδάς τινας ἐν αὐτοῖς δυνατοὺς καὶ τῶν ἐμῶν κτηνῶν ἄρχοντας κατάστησον.
Εἰσήγαγε δὲ καὶ τὸν πατέρα πρὸς τὸν Φαραώ.
Καὶ εἶπε Φαραὼ τῷ Ἰακώβ Πόσα ἔτη τῶν ἡμερῶν τῆς ζωῆς σου Ἐπειδὴ εἶδε τὸν πρεσβύτην ἐν βαθυτάτῃ πολιᾷ τυγχάνοντα πυνθάνεται τῶν ἐτῶν τὸν ἀριθμόν.
Καί φησιν ὁ Ἰακώβ Αἱ ἡμέραι τῶν ἐτῶν τῆς ζωῆς μου ἃς παροικῶ.
Ὅρα πῶς ἕκαστος τῶν δικαίων ὡς ἐν ξένῃ διάγων ἐν τῷ βίῳ τούτῳ οὕτω διέκειτο Ἀκούσῃ γὰρ καὶ τοῦ Δαυῒδ μετὰ ταῦτα λέγοντος Ὅτι πάροικος ἐγώ εἰμι ἐν τῇ γῇ καὶ παρεπίδημος καὶ οὗτός φησιν Αἱ ἡμέραι τῶν ἐτῶν τῆς ζωῆς μου ἃς παροικῶ.
Διὰ τοῦτο καὶ Παῦλος ἔλεγε περὶ τῶν δικαίων τούτων ὅτι ὡμολόγουν ὅτι ξένοι καὶ παρεπίδημοί εἰσιν ἐπὶ τῆς γῆς.
Αἱ ἡμέραι φησὶ τῶν ἐτῶν τῆς ζωῆς μου ἃς παροικῶ ἑκατὸν τριάκοντα ἔτη μικραὶ καὶ πονηραὶ γεγόνασι καὶ οὐκ ἀφίκοντο εἰς τὰς ἡμέρας τῶν ἐτῶν τῆς ζωῆς τῶν πατέρων μου.
Ἃς ἡμέρας παρῴκησα φησὶ μικραὶ καὶ πονηραὶ γεγόνασιν.
Αἰνίττεται ἐνταῦθα τὰ ἔτη τῆς δουλείας ἧς ὑπέμεινε παρὰ τῷ Λάβαν διὰ τὴν φυγὴν ἣν διὰ τὸν ἀδελφὸν ἐποιήσατο εἶτα μετὰ τὴν ἐκεῖθεν ἐπάνοδον τὸ πένθος τὸ ἐν τοσούτῳ χρόνῳ ὃ ἔσχε διά τε τὸν τοῦ Ἰωσὴφ θάνατον καὶ τὰς ἄλλας τὰς ἐν τῷ μέσῳ ταλαιπωρίας.
Πόσον γὰρ οἴει τὸν φόβον αὐτὸν ἐσχηκέναι ἡνίκα διὰ τὴν ἀδελφὴν οἱ περὶ τὸν Συμεὼν καὶ τὸν Λευῒ αὔτανδρον πόλιν ἀνεῖλον καὶ πάντας τοὺς ἐν Σηκίμοις αἰχμαλώτους ἔλαβον Ἔλεγε γὰρ καὶ τότε δεικνὺς τὴν ἀγωνίαν ἐν ᾗ κατέστη Μισητόν με πεποιήκατε ὥστε πονηρόν με εἶναι ἐν τοῖς κατοικοῦσι τὴν γῆν.
Ἐγὼ δὲ ὀλιγοστός εἰμι ἐν ἀριθμῷ.
Καὶ συναχθέντες ἐπ' ἐμὲ συγκόψουσί με καὶ ἐκτριβήσομαι ἐγώ τε καὶ ὁ οἶκός μου.
Διὰ τοῦτό φησι Μικραὶ καὶ πονηραὶ αἱ ἡμέραι τῶν ἐτῶν τῆς ζωῆς μου.
Καὶ κατῴκισεν Ἰωσὴφ τὸν πατέρα αὐτοῦ καὶ τοὺς ἀδελφοὺς αὐτοῦ καὶ ἔδωκεν αὐτοῖς κατάσχεσιν ἐν γῇ Αἰγύπτου ἐν τῇ βελτίστῃ γῇ ἐν γῇ Ῥαμεσσῆ καθὰ προσέταξε Φαραώ.
Καὶ ἐσιτομέτρει Ἰωσὴφ τῷ πατρὶ καὶ τοῖς ἀδελφοῖς αὐτοῦ καὶ παντὶ τῷ οἴκῳ τοῦ πατρὸς αὐτοῦ σῖτον κατὰ σῶμα.
Τοῦτο ἦν ὅπερ ἔλεγε τοῖς ἀδελφοῖς ὅτι Ἀπέστειλέ με ὁ Θεὸς ἔμπροσθεν ὑμῶν ὥστε ὑπολείπεσθαι ὑμῖν κατάλειμμα ἐπὶ τῆς γῆς καὶ ὅτι Εἰς ζωὴν ἐξαπέστειλέ με ὁ Θεὸς ἔμπροσθεν ὑμῶν.
Ἐσιτομέτρει φησὶν αὐτοῖς κατὰ σῶμα.
Τί ἐστι Κατὰ σῶμα Τὸ ἀρκοῦν ἑκάστῳ.
Ἔθος γὰρ τῇ Γραφῇ ποτὲ μὲν ἀπὸ τῆς ψυχῆς τὸν πάντα ἄνθρωπον καλεῖν ποτὲ δὲ ἀπὸ τοῦ σώματος.
Καὶ καθάπερ ἀνωτέρω ἔλεγεν Ἐν ἑβδομήκοντα πέντε ψυχαῖς κατέβη Ἰακὼβ εἰς Αἴγυπτον ἵνα εἴπῃ ἑβδομήκοντα πέντε ἄνδρας καὶ γυναῖκας οὕτω καὶ ἐνταῦθα Κατὰ σῶμα ἀντὶ τοῦ καθ' ἕκαστον ἄνθρωπον.
Καὶ πάσης τῆς Αἰγύπτου καὶ Χαναὰν λιμῷ διαφθειρομένης οὗτοι ἐν εὐετηρίᾳ ἐτύγχανον καθάπερ ἐκ πηγῶν ἔχοντες ἐπιῤῥέοντα τὸν σῖτον.
Σῖτος γὰρ φησὶν οὐκ ἦν ἐν πάσῃ τῇ γῇ.
Ἐνίσχυσε γὰρ ὁ λιμὸς σφόδρα.
Ἐξέλιπε δὲ ἡ γῆ Αἰγύπτου καὶ ἡ γῆ Χαναὰν ἀπὸ τοῦ λιμοῦ.
Ὅρα τοῦ Θεοῦ τὴν ἄφατον κηδεμονίαν ὅπως πρὸ τῆς ἐπιτάσεως τοῦ λιμοῦ τὸν δίκαιον εἰς τὴν Αἴγυπτον κατήγαγεν ἵνα μηδεμίαν αἴσθησιν λάβῃ τῆς στενοχωρίας τῆς μελλούσης καταλαμβάνειν τὴν Χαναάν.
Καὶ πάντων ἐκεῖ κατατρεχόντων Συνήγαγε φησὶν Ἰωσὴφ ἅπαν τὸ ἀργύριον τῶν τε ἐν Αἰγύπτῳ καὶ τῶν ἐν τῇ Χαναὰν καὶ οὕτω τὸν σῖτον αὐτοῖς ἐχορήγει.
Καὶ ἐξέλιπε λοιπὸν τὸ ἀργύριον.
Εἰσήγαγε γὰρ ἅπαν εἰς τὸν οἶκον Φαραώ.
Ἐλθόντες δὲ πάντες οἱ Αἰγύπτιοι ἔλεγον Δὸς ἡμῖν ἄρτους καὶ ἵνα τί ἀποθνήσκομεν ἐναντίον σου Ἐξέλιπε γὰρ τὸ ἀργύριον.
Οὐκ ἔτι.
φησὶν ἔχομεν ἀργύρια ὥστε ὠνήσασθαι καὶ διὰ τοῦτο ὑπὸ τοῦ λιμοῦ ἀπολλύμεθα.
Μὴ τοίνυν περιίδῃς ἡμᾶς ὑπὸ τοῦ θανάτου πολιορκουμένους ἀλλὰ παράσχου ἡμῖν ἄρτους ἵνα ζῶμεν καὶ μὴ ἀποθάνωμεν.
Εἶπε δὲ αὐτοῖς Ἰωσήφ Φέρετε τὰ κτήνη ὑμῶν καὶ δώσω ὑμῖν ἄρτους.
Εἰ γὰρ μὴ εὐπορεῖτε φησὶν ἀργυρίου δέχομαι τὰ κτήνη.
Εἰ ἐξέλιπε τὸ ἀργύριον τὰ θρέμματα ὑμῶν κομίσατε καὶ λήψεσθε ἄρτους.
Ἤγαγον δὲ τὰ κτήνη καὶ ἔδωκεν αὐτοῖς ἀντὶ τῶν ἵππων καὶ ἀντὶ τῶν προβάτων καὶ ἀντὶ τῶν βοῶν καὶ τῶν ὄνων καὶ ἐξέθρεψεν αὐτοὺς ἀντὶ τῶν κτηνῶν αὐτῶν.
Ἦλθον δὲ πρὸς αὐτὸν καὶ τῷ ἔτει τῷ δευτέρῳ καὶ εἶπον αὐτῷ Μήποτε ἐκτριβῶμεν μήτε ἀργυρίου εὐποροῦντες μήτε κτηνῶν πάντα γὰρ πρὸς σὲ τὸν κύριον ἡμῶν ἐστιν.
Οὐδὲν οὖν ἡμῖν ἕτερον ὑπολέλειπται ἢ τὸ ἴδιον σῶμα καὶ ἡ γῆ ἡμῶν.
Ἵνα οὖν μὴ ἀποθάνωμεν κτῆσαι ἡμᾶς καὶ τὴν γῆν ἡμῶν ἀντὶ τῶν ἄρτων καὶ ἐσόμεθα καὶ ἡμεῖς καὶ ἡ γῆ ἡμῶν παῖδες τῷ Φαραώ.
Δὸς σπέρμα ἵνα σπείρωμεν καὶ ζῶμεν καὶ μὴ ἀποθάνωμεν καὶ ἡ γῆ οὐκ ἐρημωθήσεται.
Ἑαυτοὺς κατεδουλώσαντο καὶ τὴν γῆν ἀπέδοντο ὥστε δυνηθῆναι διατραφῆναι τοσαύτη τοῦ λιμοῦ γέγονεν ἡ ἀνάγκη.
Καὶ ἐκτήσατο Ἰωσὴφ τὴν γῆν τῶν Αἰγυπτίων τῷ Φαραώ.
Ἀπέδοντο γὰρ αὐτὴν διὰ τὴν ἀνάγκην τοῦ λιμοῦ.
Καὶ ἐγένετο ἡ γῆ τῷ Φαραώ.
Καὶ τὸν λαὸν κατεδουλώσατο αὐτῷ εἰς παῖδας ἀπ' ἄκρων ὁρίων Αἰγύπτου ἕως ἄκρων χωρὶς τῆς γῆς τῶν ἱερέων.
Ἐκείνοις γὰρ ἔδωκε Φαραὼ βρώματα καὶ ἤσθιον διὰ τοῦτο οὐκ ἀπέδοντο τὴν γῆν αὐτῶν.
Ὅρα πόση ἡ σύνεσις καὶ σοφία τοῦ Ἰωσὴφ γέγονεν.
Οὔτε τοῦ λιμοῦ συνεχώρησεν αἴσθησιν αὐτοῖς γενέσθαι καὶ πᾶσαν τὴν γῆν τῷ Φαραὼ προσεκτήσατο μετὰ τοῦ καὶ τοὺς Αἰγυπτίους ἅπαντας καταδουλώσασθαι.
Ἀλλὰ σκόπει μοι ἐνταῦθα πάλιν τὴν ὑπερβάλλουσαν αὐτοῦ κηδεμονίαν ἣν περὶ αὐτοὺς ἐπιδείκνυται.
Εἶπε γὰρ τοῖς Αἰγυπτίοις Ἰδοὺ κέκτημαι ὑμᾶς καὶ τὴν γῆν ὑμῶν σήμερον τῷ Φαραώ.
Λάβετε οὖν ἑαυτοῖς σπέρματα καὶ σπείρατε τὴν γῆν καὶ ἐὰν ἔσται τὰ γεννήματα αὐτῆς δώσετε τὸ πέμπτον μέρος τῷ Φαραώ τὰ δὲ τέσσαρα μέρη ἔσται ὑμῖν αὐτοῖς εἰς σπέρμα τῇ γῇ καὶ εἰς βρῶσιν ὑμῖν καὶ πᾶσι τοῖς οἴκοις ὑμῶν.
Πολλὴ ἡ φιλοτιμία πολλὴ ἡ πρόνοια ἄφατος ἡ κηδεμονία.
Διὸ κἀκεῖνοι αἴσθησιν λαβόντες τῆς εὐεργεσίας φασί Σέσωκας ἡμᾶς εὕρομεν χάριν ἐναντίον τοῦ κυρίου ἡμῶν καὶ ἐσόμεθα παῖδες τῷ Φαραώ.
Εἶδες φιλοτιμίαν Ἐπειδὴ ἑώρα αὐτοὺς κατειργασμένους ὑπὸ τῆς ἐνδείας λογιζόμενος ὅσον μέλλουσιν ὑπομένειν κάματον γεωργοῦντες καὶ ταλαιπωρούμενοι φησί Τὸ μὲν σπέρμα ὑμῖν ἐγὼ χορηγήσω ὑμεῖς δὲ τὴν ἐπιμέλειαν τὴν ἄλλην ἅπασαν ἐπιδείκνυσθε.
Καὶ ἐὰν γένηται τὰ γεννήματα δώσετε μέρος ἕν τὰ δὲ τέσσαρα ὑμῖν ἔσται καὶ μισθὸς τῶν πόνων καὶ πρὸς διατροφὴν αὐτάρκεια.
Καὶ τοῦτο δὲ ἔθετο αὐτοῖς τὸ πρόσταγμα Ἰωσὴφ ὥστε ἀποπεμπτοῦν τῷ Φαραὼ χωρὶς τῆς γῆς τῶν ἱερέων μόνης.
Ἀκουέτωσαν οἱ νῦν ὅσην τοῖς ἱερεῦσι τῶν εἰδώλων προνομίαν παρεῖχον τὸ παλαιόν καὶ παιδευέσθωσαν κἂν γοῦν τὴν ἴσην παρέχειν τιμὴν τοῖς τοῦ τῶν ὅλων Θεοῦ τὴν λειτουργίαν ἐγκεχειρισμένοις.
Εἰ γὰρ ἐκεῖνοι πλανώμενοι καὶ τὴν περὶ τὰ εἴδωλα θεραπείαν ἐπιδεικνύμενοι ὅτι ἐνόμιζον διὰ τούτου μάλιστα πλείονα τὴν ἀμοιβὴν ἀπονέμειν τοῖς εἰδώλοις τοσαύτης ἠξίουν τιμῆς τοὺς τούτων θεραπευτὰς πόσης οὐκ ἂν εἶεν καταγνώσεως ἄξιοι οἱ νῦν τὴν εἰς τούτους θεραπείαν παρατεμνόμενοι Ἢ οὐκ ἴστε ὅτι εἰς τὸν τῶν ὅλων Δεσπότην ἡ τιμὴ διαβαίνει Μὴ τοίνυν πρὸς τὸν τὴν τιμὴν δεχόμενον ἀφόρα.
Οὐ γὰρ διὰ τοῦτον ὀφείλεις ποιεῖν τὰ παρὰ σαυτοῦ ἀλλὰ δι' ἐκεῖνον ᾧ ἱερᾶται ἵνα καὶ παρ' ἐκείνου τὰς ἀμοιβὰς μετὰ δαψιλείας κομίσῃ.
Διὰ τοῦτο καὶ ἔλεγεν Ὁ ποιήσας ἑνὶ τούτων ἐμοὶ ἐποίησε καὶ Ὁ δεχόμενος προφήτην εἰς ὄνομα προφήτου μισθὸν προφήτου λήψεται.
Μὴ γὰρ ἀπὸ τῆς ἀξίας ἢ ἀπὸ τῆς εὐτελείας τῶν θεραπευομένων τὰς ἀμοιβάς σοι παρέχει ὁ Δεσπότης Ἀπὸ τῆς προθυμίας τῆς σῆς ἢ στεφανοῖ ἢ κατακρίνει.
Καὶ ὥσπερ ἡ τιμὴ ἡ δι' αὐτῶν γινομένη πολλὴν προξενεῖ τὴν παῤῥησίαν  οὕτω καὶ ἡ ὑπεροψία ἡ εἰς τούτους πολλὴν οἴσει τὴν ἄνωθεν δίκην.
Ὥσπερ γὰρ τὰ τῆς τιμῆς οἰκειοῦται οὕτω καὶ τὰ τῆς καταφρονήσεως ὅπερ εἰδότες μηδέποτε ἀμελῶμεν τῆς θεραπείας τῶν τοῦ Θεοῦ ἱερέων.
Καὶ ταῦτα λέγω οὐχὶ ἐκείνων τοσοῦτον ἀντεχόμενος ὅσον τῆς ὑμετέρας ἀγάπης καὶ βουλόμενος ὑμᾶς διὰ πάντων κερδαίνειν.
Τί γὰρ τοσοῦτον δίδως ὅσον λαμβάνεις παρὰ τοῦ Δεσπότου πόσην θεραπείαν εἰσάγεις Ἀλλ' ὅμως καὶ ὑπὲρ ἐκείνης τῆς εὐτελοῦς καὶ ἐν τῷ παρόντι βίῳ συγκαταλυομένης ἀθανάτους κομίσῃ ἀμοιβὰς καὶ τὰ ἀπόῤῥητα ἀγαθά.
Ἅπερ λογιζόμενοι ἐπιτρέχωμεν ταῖς τοιαύταις διακονίαις μὴ τὴν δαπάνην λογιζόμενοι ἀλλὰ τὸ κέρδος καὶ τὴν πρόσοδον τὴν ἐντεῦθεν τικτομένην.
Εἰ γὰρ ἀνθρώπῳ τινὶ τῶν ὑπερεχόντων ἐν ἀξιώμασι βιωτικοῖς οἰκειούμενόν τινα θεασοίμεθα πᾶσαν θεραπείαν εἰς αὐτὸν ἐπιδείκνυσθαι σπουδάζομεν ἐννοοῦντες ὅτι τὰ εἰς ἐκεῖνον γινόμενα εἰς τὸν προστάτην διαβήσεται τὸν αὐτοῦ καὶ ὅτι ἐκεῖνος γνωρίσας ἐκείνῳ ὃν προστάτην ἐπιγράφεται πλείονος ἡμῖν ἀπολαῦσαι παρασκευάσει τῆς παρ' αὐτοῦ εὐνοίας πολλῷ μᾶλλον ἐπὶ τοῦ Δεσπότου τῶν ὅλων τοῦτο ἔσται.
Εἰ γὰρ καὶ ἐπὶ τῶν τυχόντων καὶ ἐπὶ τῆς ἀγορᾶς ἐῤῥιμμένων εἰ ἐπεδείξατό τίς τινα φιλοφροσύνην καὶ συμπάθειαν οἰκειούμενος τὰ γενόμενα ὁ Δεσπότης ἐπαγγέλλεται εἰς τὴν βασιλείαν εἰσάγειν τοὺς ἀγαθόν τι εἰς ἐκείνους εἰργασμένους καὶ ἐρεῖν Δεῦτε οἱ εὐλογημένοι τοῦ Πατρός μου ὅτι ἐπείνασα καὶ ἐδώκατέ μοι φαγεῖν πολλῷ μᾶλλον τοὺς διὰ τὸν Θεὸν θλιβομένους καὶ ἱερωσύνῃ τετιμημένους εἰ θεραπεύσειέ τις οὐ τῆς τοσαύτης ἀπολαύσεται τῆς ἀμοιβῆς ἀλλὰ πολυπλασίονος τοῦ φιλανθρώπου Θεοῦ ἐκ πολλοῦ τοῦ περιόντος νικῶντος ἀεὶ τὰ παρ' ἡμῶν γινόμενα.
Μὴ τοίνυν γινώμεθα χείρους τῶν ἀπίστων τῶν διὰ τὴν περὶ τὰ εἴδωλα πλάνην ἔτι καὶ τοσαύτην θεραπείαν ἐπιδεικνυμένων περὶ τοὺς τούτων θεραπευτάς ἀλλ' ὅση ἡ διαφορὰ τῆς πλάνης πρὸς τὴν ἀλήθειαν καὶ τῶν ἐκείνων ἱερέων πρὸς τοὺς τοῦ Θεοῦ ἱερεῖς τοσαύτην διαφορὰν καὶ περὶ τὴν τιμὴν ἐπιδειξώμεθα ἵνα πολυπλασίους τὰς ἄνωθεν ἀμοιβὰς κομίσασθαι δυνηθῶμεν.
Κατῴκησε δὲ φησὶν Ἰακὼβ ἐν Αἰγύπτῳ καὶ ηὐξήθησαν καὶ ἐπληθύνθησαν σφόδρα.
Αὕτη γὰρ ἦν καὶ τοῦ Θεοῦ ἡ ὑπόσχεσις πρὸς αὐτὸν γεγενημένη ὅτι Ποιήσω σε εἰς ἔθνος μέγα.
Καὶ ἐπέζησεν Ἰακὼβ δεκαεπτὰ ἔτη.
Καὶ ἐγένοντο αἱ ἡμέραι Ἰακὼβ ἑκατὸν τεσσαράκοντα ἑπτὰ ἔτη.
Διὰ τοῦτο τῆς ζωῆς αὐτῷ τὸν χρόνον τοῦτον ἐπεμέτρησεν ὁ Θεὸς ἵνα τῆς ταλαιπωρίας ἧς ἐν παντὶ τῷ χρόνῳ τῆς ζωῆς ὑπέμεινεν ἀρκοῦσαν παραμυθίαν κομισάμενος οὕτω τὸν βίον καταλύσῃ.
Ἀλλ' εἰ βούλεσθε ἵνα μὴ τῷ πλήθει τῶν εἰρημένων καταχώσωμεν ὑμῶν τὴν μνήμην τὰ λειπόμενα εἰς τὴν ἑξῆς ταμιευσάμενοι ἐνταῦθα καταπαύσομεν τὸν λόγον ἐκεῖνο παρακαλέσαντες ὑμῶν τὴν ἀγάπην ὥστε μετὰ ἀκριβείας προσέχειν τοῖς λεγομένοις καὶ τὴν μνήμην διηνεκῆ τούτων κεκτῆσθαι καὶ ταῦτα διηνεκῶς στρέφειν ἐπὶ τῆς διανοίας καὶ λογίζεσθαι τὴν ὑπομονὴν ἣν οἱ δίκαιοι οὗτοι ὑπέμενον τὴν μακροθυμίαν τὴν πίστιν ἣν ἐπεδείκνυντο περὶ τὰς τοῦ Θεοῦ ὑποσχέσεις οὐ παρασαλευόμενοι τὸν λογισμὸν διὰ τὰ μετὰ τὴν ὑπόσχεσιν συμπίπτοντα ἀλλὰ θαῤῥοῦντες τῇ τοῦ ἐπαγγειλαμένου δυνάμει οὕτως ἅπαντα πράως ἔφερον καὶ διὰ τούτων εὐδοκίμουν.
Ἰδοὺ γὰρ καὶ ὁ δίκαιος οὗτος μετὰ τὸ ἐν ἔτεσι τοσούτοις πενθῆσαι τὸν Ἰωσὴφ ὡς ἀποτεθνηκότα εἶδεν αὐτὸν τὴν βασιλείαν τῆς Αἰγύπτου κατέχοντα καὶ ὁ θαυμάσιος Ἰωσὴφ μετὰ τὴν δουλείαν μετὰ τὸ δεσμωτήριον μετὰ τὰ ἄλλα πάντα ἅπερ ὑπέμεινε τὴν ἀρχὴν ἅπασαν ἐδέχετο τῆς χώρας.
Καὶ εἰ βουλοίμεθα ἐπιέναι πάσας τὰς ἐν τῇ Γραφῇ κειμένας ἱστορίας εὑρήσομεν τοὺς ἐπ' ἀρετῇ ἅπαντας διὰ πειρασμῶν ὁδεύσαντας καὶ οὕτω δυνηθέντας πολλὴν τὴν ἄνωθεν ἐπισπάσασθαι ῥοπήν.
Εἰ τοίνυν βουλόμεθα καὶ ἡμεῖς τῆς εὐνοίας ἀξιωθῆναι τῆς παρὰ τοῦ Θεοῦ μὴ ἀσχάλλωμεν ἐν τοῖς πειρασμοῖς μηδὲ δυσχεραίνωμεν πρὸς τὰ ἐπιόντα ἀλλὰ μᾶλλον χαίρωμεν καὶ εὐφραινώμεθα τῇ πίστει νευρούμενοι εἰδότες ὅτι ταύτῃ μάλιστα πολλῆς ἀπολαυσόμεθα τῆς προνοίας εἰ μετ' εὐχαριστίας ἅπαντα φέρειν μελετήσωμεν.
Γένοιτο δὲ πάντας ἡμᾶς καὶ τὸν παρόντα βίον ἐν ἀρετῇ διάγοντας τῶν μελλόντων ἐπιτυχεῖν ἀγαθῶν χάριτι καὶ φιλανθρωπίᾳ τοῦ Κυρίου ἡμῶν Ἰησοῦ Χριστοῦ μεθ' οὗ τῷ Πατρὶ ἅμα τῷ ἁγίῳ Πνεύματι δόξα κράτος τιμὴ νῦν καὶ ἀεὶ καὶ εἰς τοὺς αἰῶνας τῶν αἰώνων.
Ἤγγισαν δὲ φησὶν αἱ ἡμέραι Ἰσραὴλ τοῦ ἀποθανεῖν καὶ ἐκάλεσε τὸν υἱὸν αὐτοῦ τὸν Ἰωσὴφ καὶ εἶπεν αὐτῷ Εἰ εὕρηκα χάριν ἐναντίον σου ὑπόθες τὴν χεῖρά σου ὑπὸ τὸν μηρόν μου καὶ ποιήσεις ἐπ' ἐμὲ ἐλεημοσύνην καὶ ἀλήθειαν τοῦ μή με θάψαι ἐν Αἰγύπτῳ ἀλλὰ κοιμηθήσομαι μετὰ τῶν πατέρων μου καὶ ἀρεῖς με ἐξ Αἰγύπτου καὶ θάψεις με ἐν τῷ τάφῳ αὐτῶν.
Ὁ δὲ εἶπεν Ἐγὼ ποιήσω κατὰ τὸ ῥῆμά σου.
Εἶπε δέ Ὄμοσόν μοι.
Καὶ ὤμοσεν αὐτῷ.
Καὶ προσεκύνησεν Ἰσραὴλ ἐπὶ τὸ ἄκρον τῆς ῥάβδου αὐτοῦ.
Φέρε καὶ σήμερον τὸ τέλος ἐπιθῶμεν τῇ κατὰ τὸν Ἰακὼβ διηγήσει καὶ ἴδωμεν τίνα ἐστὶν ἃ μέλλων καταλύειν τὸν βίον διατάττεται.
Ἀλλὰ μηδεὶς πρὸς τὴν νῦν τῶν πραγμάτων κατάστασιν ἀφορῶν ταῦτα ἀπαιτείτω παρὰ τῶν τότε δικαίων ἅπερ νῦν τοὺς πιστοὺς φιλοσοφεῖν προσῆκεν ἀλλὰ πρὸς τοὺς καιροὺς καὶ τὰ πράγματα κρινέτω.
Ταῦτα δὲ ἐπίτηδες ἐπροοιμιασάμην διὰ τὰ μέλλοντα ὑπὸ τοῦ πατριάρχου τῷ Ἰωσὴφ λέγεσθαι.
Τίνα δέ ἐστιν ἀκούσωμεν Ἤγγισαν δὲ φησὶν αἱ ἡμέραι Ἰσραὴλ τοῦ ἀποθανεῖν καὶ ἐκάλεσε τὸν υἱὸν αὐτοῦ τὸν Ἰωσὴφ καὶ εἶπεν αὐτῷ Εἰ εὕρηκα χάριν ἐναντίον σου ὑπόθες τὴν χεῖρά σου ὑπὸ τὸν μηρόν μου καὶ ποιήσεις ἐπ' ἐμὲ ἐλεημοσύνην καὶ ἀλήθειαν τοῦ μή με θάψαι ἐν Αἰγύπτῳ ἀλλὰ κοιμηθήσομαι μετὰ τῶν πατέρων μου καὶ ἀρεῖς με ἐξ Αἰγύπτου καὶ θάψεις με ἐν τῷ τάφῳ αὐτῶν.
Ὁ δὲ εἶπε Ποιήσω κατὰ τὸ ῥῆμά σου.
Εἶπε δέ Ὄμοσόν μοι.
Καὶ ὤμοσεν αὐτῷ.
Καὶ προσεκύνησεν Ἰσραὴλ ἐπὶ τὸ ἄκρον τῆς ῥάβδου αὐτοῦ.
Πολλοὶ τῶν μικροψύχων ἐπειδὰν παραινῶμεν αὐτοῖς μὴ πολὺν ποιεῖσθαι λόγον περὶ ταφῆς μηδὲ περισπούδαστον πρᾶγμα ἡγεῖσθαι τὸ ἀπὸ τῆς ἀλλοτρίας ἐπὶ τὴν οἰκείαν πατρίδα τῶν τετελευτηκότων τὰ λείψανα ἐπανάγειν ταύτην ἡμῖν προβάλλονται τὴν ἱστορίαν φάσκοντες καὶ τὸν πατριάρχην τοσαύτην ὑπὲρ τούτου πεποιῆσθαι τὴν φροντίδα.
Ἀλλὰ πρῶτον μὲν ὅπερ ἔφθην εἰπὼν τοῦτο δεῖ λογίζεσθαι ὅτι οὐ τοσαύτην τότε τὴν φιλοσοφίαν ἀπῃτοῦντος ὅσην οἱ νῦν ἔπειτα ὅτι καὶ τοῦτο αὐτὸ οὐχ ἁπλῶς ὁ δίκαιος ἐβουλήθη γενέσθαι ἀλλ' ἐλπίδας αὐτοῖς χρηστὰς ὑποφαίνων ὡς καὶ αὐτοὶ ὀψέ ποτε ἐπανήξουσιν εἰς τὴν γῆν τῆς ἐπαγγελίας.
Καὶ ὅτι ταύτης ἕνεκεν τῆς αἰτίας τοῦτο διετάξατο φανερώτερον ἡμᾶς διδάσκει ὁ τούτου παῖς φάσκων.
Ἐπισκοπῇ ἐπισκέψεται ὁ Θεὸς ὑμᾶς καὶ συνανοίσετε τὰ ὀστᾶ μου ἐντεῦθεν.
Ὅτι γὰρ τοῖς τῆς πίστεως ὀφθαλμοῖς τὰ μέλλοντα ἐφαντάζοντο ἄκουε αὐτοῦ ἤδη κοίμησιν τὸν θάνατον λέγοντος φησὶ γάρ Κοιμηθήσομαι μετὰ τῶν πατέρων μου.
Διὰ τοῦτο καὶ Παῦλος ἔλεγε Κατὰ πίστιν ἀπέθανον οὗτοι πάντες μὴ κομισάμενοι τὰς ἐπαγγελίας ἀλλὰ πόῤῥωθεν αὐτὰς ἰδόντες καὶ ἀσπασάμενοι.
Πῶς Τοῖς τῆς πίστεως ὀφθαλμοῖς.
Μηδεὶς τοίνυν νομιζέτω μικροψυχίας εἶναι τὴν διάταξιν ἀλλὰ καὶ ἀπὸ τοῦ καιροῦ καὶ ἀπὸ τοῦ προορᾷν τὴν μέλλουσαν αὐτῶν ἔσεσθαι ἐπάνοδον πάσης αἰτίας ἀπολυέτω τὸν δίκαιον.
Νῦν μὲν γὰρ ἐπειδὴ τὰ τῆς φιλοσοφίας ἐπετάθη μετὰ τὴν τοῦ Χριστοῦ παρουσίαν εἰκότως ἄν τις μέμψαιτο τῷ τὰ τοιαῦτα ἐπισκήπτοντι.
Καὶ μὴ ταλανιζέτω τὸν ἐπ' ἀλλοτρίας τὸν βίον καταλύσαντα μηδὲ τὸν ἐπ' ἐρημίας τῆς παρούσης ζωῆς μεθιστάμενον.
Οὐδὲ γὰρ ὁ τοιοῦτος ταλανισμοῦ ἄξιος ἀλλ' ὁ ἐν ἁμαρτίαις τεθνηκὼς κἂν ἐπὶ τῆς κλίνης κἂν ἐπὶ τῆς οἰκίας κἂν τῶν ἐπιτηδείων παρόντων τὸν βίον καταλύσῃ.
Καὶ μή μοι τὰ ψυχρὰ ἐκεῖνα ῥήματα καὶ γέλωτος γέμοντα καὶ ἀνοίας μεστὰ λεγέτω τις Ὁ δεῖνα κυνὸς ἀτιμότερον τετελεύτηκεν οὐδενὸς τῶν γνωρίμων αὐτῷ παρόντος οὐδὲ τὰ τῆς ταφῆς αὐτῷ παρασχεῖν δυνηθέντος ἀλλ' ἐξ ἐράνου καὶ πολλῶν τινων συνεισενεγκόντων οὕτω τὰ πρὸς τὴν κηδείαν αὐτῷ παρεσχέθη.
Οὐ τοῦτό ἐστιν ἄνθρωπε κυνὸς ἀτιμότερον τετελευτηκέναι.
Τί γὰρ ὁ τοιοῦτος παρεβλάβη Μόνον εἰ τὸ τῆς ἀρετῆς ἔνδυμα μὴ εἶχε περιστέλλον αὐτόν.
Ὅτι γὰρ οὐδὲν τοῦτο λυμαίνεται τὸν ἐνάρετον μάνθανε ὅτι οἱ πλείους τῶν δικαίων τῶν προφητῶν λέγω καὶ τῶν ἀποστόλων πλὴν ὀλίγων οὐδὲ ἴσμεν ὅπου κατετέθησαν.
Οἱ μὲν γὰρ τὴν κεφαλὴν ἀπετμήθησαν οἱ δὲ καταλευσθέντες οὕτω τοῦ βίου μετέστησαν καὶ ἕτεροι μυρίαις καὶ διαφόροις τιμωρίαις αὑτοὺς ἐκδόντες διὰ τὴν εὐσέβειαν πάντες ὑπὲρ Χριστοῦ ἐμαρτύρησαν καὶ οὐδεὶς ἂν τολμήσειε περὶ τῶν τοιούτων εἰπεῖν ὅτι ἄτιμος αὐτῶν γέγονεν ὁ θάνατος ἀλλὰ ἀκολουθήσει τῇ θείᾳ Γραφῇ λεγούσῃ Τίμιος ἐναντίον Κυρίου ὁ θάνατος τῶν ὁσίων αὐτοῦ.
Καὶ ὥσπερ τὸν τῶν ὁσίων θάνατον τίμιον ἐκάλεσεν οὕτως ἄκουε καὶ τὸν τῶν ἁμαρτωλῶν πονηρὸν καλοῦντος τὸν θάνατον.
Θάνατος γὰρ φησὶν ἁμαρτωλῶν πονηρός.
Ὥστε κἂν ἐπὶ τῆς οἰκίας τις καταλύσῃ τὸν βίον καὶ γυναικὸς καὶ παιδίων παρόντων καὶ ἐπιτηδείων καὶ γνωρίμων παρεστώτων ἀρετῆς δὲ ἔρημος τυγχάνῃ πονηρὸς ἂν εἴη ὁ τούτου θάνατος.
Οὕτω κἂν ἐπ' ἀλλοτρίας κἂν ἐπὶ τοῦ ἐδάφους κείμενος καὶ τί λέγω ἐπ' ἀλλοτρίας καὶ τοῦ ἐδάφους κἂν λῃσταῖς περιπέσῃ κἂν θηρίων κατάβρωμα γένηται ὁ τὴν ἀρετὴν κεκτημένος τίμιος ἂν εἴη ὁ θάνατος τούτου.
Εἰπὲ γάρ μοι ὁ τοῦ Ζαχαρίου παῖς οὐ τὴν κεφαλὴν ἀπετμήθη Στέφανος δὲ ὁ πρῶτος τοῦ μαρτυρίου τὸν στέφανον ἀναδησάμενος οὐχὶ καταλευσθεὶς οὕτω τὸν βίον κατέλυσε Παῦλος δὲ καὶ Πέτρος οὐχὶ ὃς μὲν ἀποτμηθεὶς ὃς δὲ ἀπ' ἐναντίας τῷ Δεσπότῃ τοῦ σταυροῦ τὴν τιμωρίαν δεξάμενος οὕτω μετέστη τῆς παρούσης ζωῆς Οὐχὶ διὰ τοῦτο μάλιστα πανταχοῦ τῆς οἰκουμένης ᾄδονται καὶ ἀνακηρύττονται βʹ.
Ταῦτα δὲ ἅπαντα ἀναλογιζόμενοι μήτε τοὺς ἐπὶ τῆς ξένης τελευτῶντας ταλανίζωμεν μήτε τοὺς ἐπὶ τῆς οἰκίας καταλύοντας τὸν βίον μακαρίζωμεν ἀλλὰ τῷ τῆς θείας Γραφῆς κανόνι κατακολουθοῦντες.
καὶ τοὺς ἐν ἀρετῇ βεβιωκότας καὶ οὕτω μεθισταμένους μακαρίζωμεν καὶ τοὺς ἐν ἁμαρτίαις τελευτῶντας ταλανίζωμεν.
Ὥσπερ γὰρ ὁ ἐνάρετος εἰς βελτίονα ζωὴν μεθίσταται τῶν πόνων τὰς ἀμοιβὰς κομιζόμενος οὕτως ὁ ταύτης ἔρημος ὢν ἀρχὰς καὶ προοίμια τῶν τιμωριῶν ἤδη δεχόμενος καὶ τὰς εὐθύνας τῶν πεπραγμένων ἀπαιτούμενος ἀνηκέστοις περιβάλλεται κακοῖς.
Διὸ χρὴ ταῦτα ἐννοοῦντας ἀρετῆς ἐπιμελεῖσθαι καὶ καθάπερ ἐν παλαίστρᾳ ἐπὶ τοῦ παρόντος βίου ἀγωνίζεσθαι ἵνα μετὰ τὸ λυθῆναι τὸ θέατρον λαμπρὸν ἀναδήσασθαι δυνηθῶμεν τὸν στέφανον καὶ μὴ ἀνόνητα μεταμελώμεθα.
Ἕως γὰρ ὅτου ἐνέστηκεν ὁ ἀγὼν δυνατόν ἐστιν εἰ βουληθείημεν καὶ τὴν ῥᾳθυμίαν ἀποτινάξασθαι καὶ τῆς ἀρετῆς ἀντέχεσθαι ἵνα καὶ τῶν ἀποκειμένων στεφάνων ἐπιτυχεῖν δυνηθῶμεν.
Ἀλλ' εἰ δοκεῖ λοιπὸν ἐπανέλθωμεν ἐπὶ τὴν ἀκολουθίαν τοῦ λόγου.
Ἐπειδὴ γὰρ ἐπέσκηψε τῷ παιδὶ περὶ τῆς ταφῆς καὶ εἶπεν ὁ Ἰωσήφ Ἐγὼ ποιήσω κατὰ τὸ ῥῆμά σου φησὶν Ὄμοσόν μοι.
Καὶ ὤμοσεν αὐτῷ.
Καὶ προσεκύνησεν Ἰσραὴλ ἐπὶ τὸ ἄκρον τῆς ῥάβδου αὐτοῦ.
Ὅρα τὸν γέροντα τὸν πρεσβύτην τὸν πατριάρχην διὰ τῆς προσκυνήσεως τὴν εἰς τὸν Ἰωσὴφ τιμὴν ἐπιδεικνύμενον καὶ διὰ τῶν ἔργων αὐτῶν πληροῦντα νῦν τοῦ ὁράματος τὴν ἔκβασιν.
Ἡνίκα γὰρ διηγήσατο αὐτῷ ὁ Ἰωσὴφ τὸ ὅραμα Εἶπε φησὶν Ἆρά γε ἐλθόντες ἐγώ τε καὶ ἡ μήτηρ σου προσκυνήσομέν σοι ἐπὶ τὴν γῆν Ἀλλ' ἴσως εἴποι τις ἄν Καὶ πῶς ἐξῆλθε τὸ ὄναρ τῆς μητρὸς προαπελθούσης καὶ μὴ προσκυνησάσης τὸν παῖδα Ἔθος ἀεὶ τῇ Γραφῇ ἀπὸ τοῦ κυριωτέρου τὸ πᾶν δηλοῦν.
Ἐπεὶ οὖν Κεφαλὴ τῆς γυναικὸς ὁ ἀνὴρ Καὶ ἔσονται φησὶν οἱ δύο εἰς σάρκα μίαν τῆς κεφαλῆς προσκυνησάσης δηλονότι καὶ τὸ σῶμα ἅπαν ταύτῃ εἵπετο.
Εἰ γὰρ ὁ πατὴρ τοῦτο πεποίηκε πολλῷ μᾶλλον κἀκείνη εἰ μὴ τῆς ζωῆς προεξηρπάσθη τοῦτο πεποίηκεν ἄν.
Καὶ προσεκύνησε φησὶν ἐπὶ τὸ ἄκρον τῆς ῥάβδου αὐτοῦ.
Διὰ τοῦτο καὶ ὁ Παῦλος ἔλεγε Πίστει Ἰακὼβ ἀποθνήσκων ἕκαστον τῶν υἱῶν Ἰωσὴφ εὐλόγησε καὶ προσεκύνησεν ἐπὶ τὸ ἄκρον τῆς ῥάβδου αὐτοῦ.
Ὁρᾷς ὅτι καὶ τοῦτο αὐτὸ πίστει ἐποίει προορῶν ὅτι βασιλικοῦ γένους γενήσεται ὁ ἐκ τοῦ σπέρματος αὐτοῦ τεχθείς Ἐπεὶ οὖν ἐπέταξεν ἅπερ ἐβούλετο τῷ παιδὶ μετ' οὐ πολὺ φησὶ μαθὼν Ἰωσὴφ ὅτι ἐνοχλεῖται ὁ πατὴρ αὐτοῦ ὅτι ἐπὶ θύραις ἐστὶ τοῦ θανάτου ὅτι ἤγγισαν τῆς τελευτῆς αἱ ἡμέραι Λαβὼν τοὺς δύο υἱοὺς αὐτοῦ ἦλθε πρὸς Ἰακώβ.
Ἀπηγγέλη δὲ τοῦτο τῷ Ἰακὼβ καὶ ἐνισχύσας Ἰσραὴλ ἐκάθισεν ἐπὶ τὴν κλίνην.
Ὅρα πῶς ἡ περὶ τὸν παῖδα φιλοστοργία τὸν πρεσβύτην ἐνεύρου καὶ ἡ προθυμία ἐνίκα τὴν ἀσθένειαν.
Ἀκούσας γὰρ αὐτοῦ τὴν παρουσίαν φησὶν Ἐκάθισεν ἐπὶ τὴν κλίνην.
Καὶ ἰδὼν αὐτὸν τὴν πατρικὴν φιλοστοργίαν περὶ αὐτὸν ἐπιδείκνυται καὶ ἐπειδὴ ἔμελλε τελευτᾷν τῇ εὐλογίᾳ τῇ αὐτοῦ τειχίζει τοὺς παῖδας μεγίστην αὐτοῖς ταύτην περιουσίαν καταλιμπάνων καὶ πλοῦτον μηδέποτε δαπανηθῆναι δυνάμενον.
Καὶ ὅρα πῶς ἄρχεται Πρῶτον διηγεῖται τὴν παρὰ τοῦ Θεοῦ γεγενημένην εἰς αὐτὸν εὔνοιαν καὶ τότε τὰς εἰς τοὺς παῖδας εὐλογίας ποιεῖται καί φησιν Ὁ Θεός μου ὤφθη μοι ἐν Λουζᾷ ἐν γῇ Χαναὰν καὶ εὐλόγησέ με καὶ εἶπέ μοι Ἐγὼ αὐξανῶ σε καὶ πληθυνῶ σε καὶ ποιήσω σε εἰς συναγωγὰς ἐθνῶν καὶ δώσω σοι τὴν γῆν ταύτην καὶ τῷ σπέρματί σου μετὰ σὲ εἰς κατάσχεσιν αἰώνιον.
Ἐπήγγελταί μοι φησὶν ὁ Θεὸς ἡνίκα ἐν Λουζᾷ ὤφθη μοι τοσοῦτον πληθῦναί μοι τὸ σπέρμα ὡς συναγωγὰς ἐθνῶν γενέσθαι ἐξ αὐτοῦ καὶ τὴν γῆν δὲ ταύτην ἐμοὶ καὶ τῷ σπέρματί μου δώσειν ὑπέσχετο.
Νῦν οὗτοι οἱ δύο υἱοί σου οἱ γενόμενοί σοι ἐν Αἰγύπτῳ ἐμοί εἰσιν Ἐφραῒμ καὶ Μανασσῆς ὡς Ῥουβὴν καὶ Συμεὼν ἔσονταί μοι.
Τούτους φησὶν οὓς ἔσχες πρὸ τῆς παρουσίας τῆς ἐμῆς ἐγὼ εἰς τὸν τῶν ἐμῶν τέκνων ἀριθμὸν εἰσποιοῦμαι καὶ ὁμοίως τοῖς ἐξ ἐμοῦ τεχθεῖσι τῆς παρ' ἐμοῦ εὐλογίας ἀπολαύσουσι.
Τὰ δὲ εἰς τὸ ἑξῆς ἔκγονα ὅσα ἂν γεννήσῃς μετὰ ταῦτα σοὶ ἔσονται ἐπὶ τῷ ὀνόματι τῶν ἀδελφῶν αὐτῶν κληθήσονται ἐν τοῖς ἐκείνων κλήροις.
Ἴσθι δὲ ὅτι καὶ ἡ μήτηρ σου Ῥαχὴλ ἡνίκα ἤγγισα εἰς τὴν Βηθλεὲμ ἀπέθανε καὶ κατώρυξα αὐτὴν ἐν τῇ ὁδῷ τοῦ Ἱπποδρόμου.
Καὶ ἰδὼν τοὺς υἱοὺς Ἰωσὴφ εἶπε Τίνες σοι οὗτοι Καὶ εἶπεν Υἱοί μου οὓς ἔδωκέ μοι ὁ Θεός.
Καὶ εἶπεν Ἰακώβ Προσάγαγέ μοι αὐτοὺς ἵνα εὐλογήσω αὐτούς.
Καὶ ἤγγισεν αὐτοὺς πρὸς αὐτόν.
Καὶ ἐφίλησεν αὐτοὺς καὶ περιέλαβεν αὐτούς.
Ὅρα μοι τὸν πρεσβύτην ὅπως σπεύδει καὶ ἐπείγεται εὐλογῆσαι τοὺς παῖδας τοῦ Ἰωσήφ Καὶ ἤγγισεν αὐτοὺς φησὶ πρὸς αὐτόν.
Καὶ ἐφίλησεν αὐτοὺς καὶ περιέλαβεν αὐτοὺς καὶ εἶπε πρὸς Ἰωσήφ Ἰδοὺ τοῦ προσώπου σου οὐκ ἐστερήθην καὶ ἰδοὺ ἔδειξέ μοι ὁ Θεὸς καὶ τὸ σπέρμα σου.
Μεγάλα μοι φησὶ παρέσχεν ἡ τοῦ Θεοῦ φιλανθρωπία καὶ πλέον ἢ προσεδόκησα μᾶλλον δὲ ἅπερ οὐδέποτε προσεδόκησα.
Οὐ γὰρ μόνον τοῦ προσώπου σου οὐκ ἐστερήθην ἀλλ' ἰδοὺ καὶ τοὺς ἐκ σοῦ τεχθέντας ἐθεασάμην.
Καὶ ἐξήγαγεν αὐτοὺς φησὶν Ἰωσὴφ ἀπὸ τῶν γονάτων αὐτοῦ καὶ προσεκύνησαν αὐτῷ ἐπὶ πρόσωπον ἐπὶ τῆς γῆς.
Ὅρα καὶ τοὺς παῖδας πῶς ἐξ ἀρχῆς καὶ ἐκ προοιμίων ἐπαίδευσε τὴν ὀφειλομένην τιμὴν ἀπονέμειν τῷ πρεσβύτῃ.
Καὶ λαβὼν φησὶν Ἰωσὴφ κατὰ τὴν τῶν πρωτοτόκων προεδρίαν προσήγαγε τὸν Μανασσῆ καὶ τότε τὸν Ἐφραΐμ.
Ἐνταῦθά μοι ὅρα τὸν δίκαιον τοὺς μὲν τοῦ σώματος ὀφθαλμοὺς ἤδη ὑπὸ τοῦ γήρως λοιπὸν ἀσθενεῖς κεκτημένον  τοὺς δὲ τῆς διανοίας ὀφθαλμοὺς ἐῤῥωμένους ἔχοντα καὶ τῇ πίστει τὰ μέλλοντα ἤδη προορῶντα.
Οὐδὲ γὰρ ἀνασχόμενος τοῦ Ἰωσὴφ ἀλλὰ ἐναλλάξας τὰς χεῖρας εὐλογῶν τὴν προεδρίαν εἰς τὸν νέον ἐποιήσατο προτάξας τὸν Ἐφραῒμ τοῦ Μανασσῆ.
Καί φησιν Ὁ Θεὸς ᾧ εὐηρέστησαν οἱ πατέρες μου.
Σκόπει ταπεινοφροσύνην τοῦ πατριάρχου ὅρα ψυχὴν φιλόθεον.
Οὐκ ἐτόλμησεν εἰπεῖν Ὁ Θεὸς ᾧ εὐηρέστησα ἀλλὰ τί Ὧ εὐηρέστησαν οἱ πατέρες μου.
Εἶδες εὐγνώμονα ψυχήν καίτοι πρὸ μικροῦ διηγούμενος ἔλεγεν ὅτι Ἐν Λουζᾷ ὤφθη μοι καὶ ὑπέσχετο δώσειν ἐμοὶ καὶ τῷ σπέρματί μου πᾶσαν τὴν γῆν καὶ εἰς συναγωγὰς ἐθνῶν ποιήσειν τὸ σπέρμα μου.
Καὶ οὕτως ἐναργῆ ἔχων τὰ δείγματα τῆς περὶ αὐτὸν τοῦ Θεοῦ εὐνοίας ἔτι κατεσταλμένην εἶχε τὴν διάνοιαν καί φησιν Ὁ Θεὸς ᾧ εὐηρέστησαν οἱ πατέρες μου ἐνώπιον αὐτοῦ Ἀβραὰμ καὶ Ἰσαάκ.
Εἶτα πάλιν Ὁ Θεὸς ὁ τρέφων με ἐκ νεότητός μου.
Σκόπει καὶ διὰ τούτου πάλιν τῆς εὐγνωμοσύνης αὐτοῦ τὴν ὑπερβολήν.
Οὐ λέγει τὴν οἰκείαν ἀρετὴν ἀλλὰ τὰ παρὰ τοῦ Θεοῦ εἰς αὐτὸν γεγενημένα διηγεῖται καί φησιν Ὁ τρέφων με ἐκ νεότητός μου ἕως τῆς ἡμέρας ταύτης.
Αὐτὸς γάρ ἐστιν ὁ ἐξ ἀρχῆς μέχρι τοῦ παρόντος τὰ κατ' ἐμὲ οἰκονομήσας.
Οὕτω καὶ πρώην ἔλεγεν Ἐν γὰρ τῇ ῥάβδῳ μου ταύτῃ διέβην τὸν Ἰορδάνην καὶ ἰδοὺ νῦν γέγονα εἰς δύο παρεμβολάς.
Καὶ νῦν τὸ αὐτὸ πάλιν ἑτέροις ῥήμασί φησιν Ὁ τρέφων με ἐκ νεότητός μου ἕως τῆς ἡμέρας ταύτης ὁ ἄγγελος ὁ ῥυόμενός με ἐκ πάντων τῶν κακῶν.
Εὐχαρίστου γνώμης τὰ ῥήματα φιλοθέου ψυχῆς καὶ ἐχούσης ἐναύλους τὰς τοῦ Θεοῦ εὐεργεσίας τῇ μνήμῃ.
Ἐκεῖνος φησὶν ᾧ οἱ πατέρες μου εὐηρέστησαν ὁ ἐμὲ διαθρέψας ἐκ νεότητος ἕως τοῦ παρόντος ὁ ἐξ ἀρχῆς πάντων με τῶν κακῶν ῥυσάμενος ὁ τοσαύτην περὶ ἐμὲ κηδεμονίαν ἐπιδειξάμενος αὐτὸς Εὐλογήσει τὰ παιδία ταῦτα καὶ ἐπικληθήσεται ἐν αὐτοῖς τὸ ὄνομά μου καὶ τὸ ὄνομα τῶν πατέρων μου Ἀβραὰμ καὶ Ἰσαὰκ καὶ πληθυνθείησαν εἰς πλῆθος πολὺ ἐπὶ τῆς γῆς.
Εἶδες ὁμοῦ καὶ σύνεσιν καὶ ταπεινοφροσύνην Σύνεσιν μὲν ὅτι τοῖς τῆς πίστεως ὀφθαλμοῖς προορῶν τὸν Ἐφραῒμ προέταξε τοῦ Μανασσῆ ταπεινοφροσύνην δὲ ὅτι οὐδαμοῦ τῆς οἰκείας ἀρετῆς μνήμην ἐποιήσατο ἀλλ' ἀπὸ τῆς τῶν πατέρων εὐαρεστήσεως καὶ ἀπὸ τῶν εἰς αὐτὸν γεγενημένων εὐεργεσιῶν τὴν εὐχὴν καὶ τὴν εὐλογίαν αὐτοῖ ἐπηύξατο.
Ἀλλ' ὁ μὲν Ἰακὼβ προορῶν τὰ μέλλοντα οὕτως εἰς αὐτοὺς εὐλογίαν πεποίηται.
Ὁ δὲ Ἰωσὴφ ὁρῶν τὸν νεώτερον προκριθέντα τοῦ πρωτοτόκου καὶ βαρὺ αὐτὸ λογισάμενος εἶπε φησὶν Οὗτος ὁ πρωτότοκος ἐπίθες τὴν δεξιάν σου ἐπὶ τὴν κεφαλὴν αὐτοῦ.
Καὶ οὐκ ἠθέλησεν ἀλλ' εἶπεν Οἶδα τέκνον οἶδα.
Καὶ οὗτος ἔσται εἰς λαὸν καὶ οὗτος ὑψωθήσεται ἀλλ' ὁ ἀδελφὸς αὐτοῦ ὁ νεώτερος μείζων αὐτοῦ ἔσται καὶ τὸ σπέρμα αὐτοῦ ἔσται εἰς πλῆθος ἐθνῶν.
Μὴ νομίσῃς με φησὶν ἁπλῶς συντυχίᾳ τινὶ τοῦτο πεποιηκέναι μηδὲ δι' ἄγνοιαν.
Οἶδα γὰρ καὶ προορῶν τὰ ὕστερον ἐσόμενα οὕτω τὴν εἰς αὐτὸν εὐλογίαν ἐποιησάμην.
Εἰ γὰρ καὶ ἀπὸ τῆς φύσεως ἔχει τὴν προεδρίαν ὁ Μανασσῆς ἀλλ' Ὁ νεώτερος μείζων αὐτοῦ ἔσται καὶ τὸ σπέρμα αὐτοῦ εἰς πλῆθος ἐθνῶν.
Τοῦτο δὲ ὅλον ἐγίνετο ἐπειδὴ ἐντεῦθεν ἔμελλεν ἡ βασιλεία ἀναδείκνυσθαι.
Διὰ τοῦτο ἤδη προαναφωνῶν τὰ μέλλοντα οὕτω τὴν εἰς αὐτὸν εὐλογίαν ἐποιήσατο.
Καὶ εὐλόγησεν αὐτοὺς λέγων Ἐν ὑμῖν εὐλογηθήσεται Ἰσραὴλ λέγοντες Ποιήσαι σε ὁ Θεὸς ὡς Ἐφραῒμ καὶ Μανασσῆ.
Καὶ ἔθηκε τὸν Ἐφραῒμ ἔμπροσθεν τοῦ Μανασσῆ.
Οὕτως ἔσονται φησὶ περιφανεῖς ἀμφότεροι ὡς πάντας εὐχῆς ἔργον ποιεῖσθαι εἰς τὴν τούτων ἐλθεῖν περιφάνειαν ὅμως ὁ Ἐφραῒμ πρότερος ἔσται τοῦ Μανασσῆ.
Ὁρᾷς πῶς ἡ τοῦ Θεοῦ χάρις προεμήνυεν αὐτῷ καὶ προφητικῷ κινούμενος πνεύματι οὕτω τοὺς παῖδας τοῦ Ἰωσὴφ εὐλόγει τὰ μετὰ τοσοῦτον ἐσόμενα χρόνον ὡς ἤδη παρόντα καὶ ὑπὸ τοῖς ἀδελφοῖς ὁρώμενα οὕτω προβλέπων Τοιοῦτον γὰρ ἡ προφητεία.
Καὶ καθάπερ οἱ τοῦ σώματος ὀφθαλμοὶ οὐδὲν πλέον τῶν ὁρωμένων φαντασθῆναι δύνανται οὕτω καὶ οἱ τῆς πίστεως οὐ τὰ ὁρώμενα βλέπουσιν ἀλλ' ἐκεῖνα φαντάζονται ἃ μετὰ πολλὰς ὕστερον γενεὰς ἔσεσθαι μέλλει.
Καὶ τοῦτο ἀκριβέστερον εἴσεσθε ἐκ τῶν εὐλογιῶν ὧν εἰς τοὺς οἰκείους ποιεῖται παῖδας.
Ἀλλ' ἵνα μὴ μακρὸν ποιῶμεν τὸν λόγον καὶ πολὺν ὑμῖν τὸν κόπον παρέχωμεν ἀρκεσθέντες τοῖς εἰρημένοις εἰς τὴν ἑξῆς τὴν πρὸς τοὺς παῖδας εὐλογίαν ταμιευσόμεθα ἐκεῖνο παρακαλέσαντες ὑμῶν τὴν ἀγάπην ζηλοῦν τὸν δίκαιον τοῦτον καὶ τοιαύτας κληρονομίας τοῖς παισὶ καταλιμπάνειν τοῖς ἑαυτῶν αἳ μηδέποτε παρά τινος βλάβην δέξασθαι δύνανται.
Αἱ γὰρ τῶν χρημάτων πολλάκις καὶ ὄλεθρον ἔτεκον τοῖς διαδεξαμένοις καὶ ἐπιβουλὰς καὶ πολὺν τὸν κίνδυνον ἐνταῦθα δὲ οὐδὲν τοιοῦτον ἔστιν ὑποπτεῦσαί ποτε.
Θησαυρὸς γάρ ἐστι δαπανηθῆναι μὴ δυνάμενος θησαυρός ἐστιν ἀνάλωτος θησαυρός ἐστιν οὐκ ἀνθρώπων ἐπιβουλαῖς οὐ λῃστῶν ἐφόδῳ οὐκ οἰκετῶν κακουργίᾳ οὐκ ἄλλῳ τοιούτῳ τινὶ ἐλαττωθῆναι δυνάμενος ἀλλὰ διηνεκῶς μένει πνευματικὸς γάρ ἐστι καὶ οὐκ εἴκων ταῖς ἀνθρωπίναις ἐπιβουλαῖς ἀλλ' ἐὰν οἱ δεξάμενοι νήφειν βούλωνται καὶ εἰς τὴν μέλλουσαν συναποδημεῖ ζωὴν καὶ τὰς αἰωνίους προευτρεπίζει σκηνάς.
Μὴ τοίνυν χρήματα συλλέγειν σπουδάζωμεν καὶ ταῦτα τοῖς παισὶ καταλιμπάνειν ἀλλ' ἀρετὴν αὐτοὺς παιδεύωμεν καὶ τὴν παρὰ τοῦ Θεοῦ εὐλογίαν αὐτοῖς ἐπευχώμεθα.
Αὕτη γὰρ αὕτη ἡ μεγίστη περιουσία οὗτος ὁ ἄφατος πλοῦτος ὁ ἀδαπάνητος ὁ καθ' ἑκάστην ἡμέραν τὴν περιουσίαν πλείονα ἐργαζόμενος.
Οὐδὲν γὰρ ἀρετῆς ἴσον οὐδὲν ταύτης ἰσχυρότερον κἂν αὐτήν μοι τὴν βασιλείαν εἴποις καὶ τὸν τὸ διάδημα περικείμενον εἰ μὴ ταύτην ἔχοι παντὸς πένητος ῥάκια περιβεβλημένου ἀθλιώτερος ἔσται.
Τί γὰρ αὐτὸν τὸ διάδημα δυνήσεται ὠφελῆσαι ἢ ἡ πορφυρὶς ὑπὸ τῆς οἰκείας ῥᾳθυμίας προδεδομένον Μὴ γὰρ ἀξιωμάτων τῶν ἔξωθεν οἶδε διαφορὰν ὁ Δεσπότης μὴ γὰρ προσώπων δυσωπεῖται περιφανείᾳ Ἕν ἐστιν ἐκεῖ τὸ ζητούμενον ἀπὸ τῆς ἐργασίας τῆς ἀρετῆς τὰς θύρας ἔστιν εὑρεῖν ἠνεῳγμένας τῆς πρὸς αὐτὸν παῤῥησίας ὡς ὁ μὴ ἐντεῦθεν τὴν παῤῥησίαν κτησάμενος ἐν τοῖς ἠτιμωμένοις καὶ ἀπαῤῥησιάστοις γενήσεται.
Τοῦτο οὖν ἅπαντες σκοπῶμεν καὶ τοὺς ἡμετέρους παῖδας διδάσκωμεν ταύτην πάντων προτιμᾷν καὶ μηδὲν ἡγεῖσθαι τὴν τῶν χρημάτων περιουσίαν.
Αὕτη γὰρ αὕτη πολλάκις καὶ κώλυμα πρὸς τὴν ἀρετὴν γίνεται ὅταν μὴ εἰδῇ τοῖς χρήμασιν ὁ νέος εἰς δέον κεχρῆσθαι.
Καὶ καθάπερ τὰ παιδία τὰ μικρὰ ἐπειδὰν μαχαίρας ἐπιλάβηται ἢ ξίφους διὰ τὸ μὴ εἰδέναι δεόντως κεχρῆσθαι πολλάκις εἰς προὖπτον ἑαυτὰ κίνδυνον ἐμβάλλει ὅθεν οὐδὲ ἀφιᾶσιν αἱ μητέρες ἀδεῶς τῶν τοιούτων ἐφάπτεσθαι οὕτω δὴ καὶ οἱ νέοι ἐπειδὰν χρημάτων περιουσίαν διαδέξωνται διὰ τὸ μὴ θέλειν αὐτοῖς δεόντως κεχρῆσθαι εἰς προφανῆ κίνδυνον ἑαυτοὺς περιπείρουσι τὸν φόρτον τῶν ἁμαρτημάτων ἐντεῦθεν ἑαυτοῖς συλλέγοντες.
Αἱ γὰρ τρυφαὶ καὶ αἱ ἄτοποι ἡδοναὶ καὶ τὰ μυρία κακὰ ἐντεῦθεν τίκτεται οὐχ ἁπλῶς ἀπὸ χρημάτων λέγω ἀλλ' ἀπὸ τοῦ μὴ εἰδέναι προσηκόντως αὐτοῖς κεχρῆσθαι τοὺς ταῦτα διαδεξαμένους.
Διὰ τοῦτο καὶ σοφός τις ἔλεγεν Ἀγαθὸς ὁ πλοῦτος ᾧ μὴ ἔστιν ἁμαρτία.
Ἐπεὶ καὶ ὁ Ἀβραὰμ πλούσιος ἦν καὶ ὁ Ἰὼβ πλούσιος ἦν καὶ οὐ μόνον οὐδὲν ἀπὸ τοῦ πλούτου παρεβλάβησαν ἀλλὰ καὶ μειζόνως εὐδοκίμησαν.
Τίνος ἕνεκεν καὶ διὰ τί Ὅτι οὐκ εἰς οἰκείαν ἀπόλαυσιν μόνον τούτῳ ἐκέχρηντο ἀλλὰ πρὸς τὴν τῶν ἄλλων παραμυθίαν καὶ τὰς τῶν δεομένων διορθούμενοι πενίας καὶ ἡ οἰκία αὐτῶν παντὶ ξένῳ ἦν ἀνεῳγμένη.
Ἄκουε γὰρ ἑνὸς αὐτῶν λέγοντος Εἰ δὲ καὶ ἐξῆλθέ τις ἐκ τοῦ οἴκου μου κόλπῳ κενῷ καὶ ἀδύνατοι δὲ εἴ ποτε εἶχον χρείαν οὐκ ἀπέτυχον.
Καὶ οὐ μόνον τὴν διὰ χρημάτων ἐπικουρίαν εἰς τοὺς δεομένους ἐπεδείκνυντο ἀλλὰ καὶ τὴν διὰ τῆς προστασίας πρόνοιαν.
Ἐγὼ γὰρ ἤμην φησὶ ποὺς χωλῶν ὀφθαλμὸς δὲ τυφλῶν καὶ ἐκ μέσου ὀδόντων ἐξέσπασα ἅρπαγμα.
Ὁρᾷς αὐτὸν καὶ προνοοῦντα τῶν ἀδικουμένων καὶ ἀντὶ τῶν πεπηρωμένων μελῶν ἅπασι γινόμενον Τοῦτον ἅπαντας ἐχρῆν ζηλοῦν τὸν πρὸ τοῦ νόμου τὸν πρὸ τῆς χάριτος τοσαύτην φιλοσοφίαν ἐπιδειξάμενον καὶ ταῦτα οὐδὲ διδάσκαλον ἐσχηκότα οὔτε προγόνους ἐναρέτους ἀλλὰ οἴκοθεν καὶ ἀπὸ γνώμης ὀρθῆς ἐπὶ τὴν χρηστὴν ταύτην πολιτείαν ἐλθόντα.
Καὶ γὰρ ἕκαστος ἡμῶν ἐν αὐτῇ τῇ φύσει ἐναποκειμένην ἔχει τὴν γνῶσιν τῆς ἀρετῆς καὶ εἰ μή τις βουληθῇ ἀπὸ ῥᾳθυμίας τὴν οἰκείαν προδοῦναι εὐγένειαν οὐκ ἄν ποτε ταύτης ἀμοιρήσειε.
Γένοιτο δὲ πάντας ἡμᾶς ταύτην ἑλομένους καὶ μετὰ ἀκριβείας ταύτην κατορθώσαντας καὶ τῶν ἐν ἐπαγγελίαις κειμένων ἀγαθῶν τοῖς ἀγαπῶσιν αὐτὸν ἐπιτυχεῖν χάριτι καὶ φιλανθρωπίᾳ τοῦ Κυρίου ἡμῶν Ἰησοῦ Χριστοῦ μεθ' οὗ τῷ Πατρὶ ἅμα τῷ ἁγίῳ Πνεύματι δόξα.
κράτος τιμὴ νῦν καὶ ἀεὶ καὶ εἰς τοὺς αἰῶνας τῶν αἰώνων.
Εἶπε δὲ φησὶν Ἰσραὴλ τῷ Ἰωσήφ Ἰδοὺ ἐγὼ ἀποθνήσκω καὶ ἔσται ὁ Θεὸς μεθ' ὑμῶν καὶ ἀποστρέψει ὑμᾶς ὁ Θεὸς ἐκ τῆς γῆς ταύτης εἰς τὴν γῆν τῶν πατέρων ὑμῶν.
Ἐγὼ δὲ δίδωμί σοι Σήκιμα ἐξαίρετον παρὰ τοὺς ἀδελφούς σου ἣν ἔλαβον ἐν μαχαίρᾳ μου καὶ τόξῳ.
Πρώην ἐπαγγειλάμενος τέλος ἐπιθεῖναι τῇ κατὰ τὸν Ἰακὼβ ὑποθέσει εἰς μῆκος ἡμῖν ἐκταθέντος τοῦ λόγου τὴν ὑπόσχεσιν πᾶσαν εἰς πέρας ἀγαγεῖν οὐκ ἰσχύσαμεν.
Διὸ βούλομαι σήμερον τὰ πρώην ἡμῖν ἐκεῖθεν ἀπολειφθέντα εἰς μέσον προθεῖναι ἵνα οὕτω καὶ νῦν Θεοῦ διδόντος τὸ τέλος ἐπιθῶμεν.
Ἀναγκαῖον δὲ πρότερον ὑπομνῆσαι τὴν ὑμετέραν ἀγάπην καὶ δεῖξαι μέχρι τίνος τότε τὸν λόγον στήσαντες οὕτω τὴν διδασκαλίαν κατελύσαμεν.
Ἴστε δήπου καὶ μέμνησθε ὅτι ἡνίκα τοὺς τοῦ Ἰωσὴφ παῖδας μέλλων ὁ δίκαιος εὐλογεῖν τὸν Ἐφραῒμ τοῦ Μανασσῆ προέθηκε καὶ ταῦτα τοῦ πατρὸς δυσχεράναντος πρὸς ὂν καὶ εἶπεν Οἶδα τέκνον καὶ οὗτος ἔσται εἰς λαὸν καὶ οὗτος ὑψωθήσεται ἀλλ' ὁ ἀδελφὸς αὐτοῦ ὁ νεώτερος μείζων αὐτοῦ ἔσται καὶ τὸ σπέρμα αὐτοῦ ἔσται εἰς πλῆθος ἐθνῶν.
Καὶ εὐλόγησεν αὐτοὺς ἐν τῇ ἡμέρᾳ ἐκείνῃ λέγων Ἐν ὑμῖν εὐλογηθήσεται Ἰσραὴλ λέγοντες Ποιήσαι σε ὁ Θεὸς ὡς Ἐφραῒμ καὶ Μανασσῆ καὶ ἔθηκε τὸν Ἐφραῒμ ἔμπροσθεν τοῦ Μανασσῆ.
Μέχρι τούτου γενόμενοι ὥστε μὴ τῷ πλήθει καταχῶσαι ὑμῶν τὴν μνήμην ἐπαυσάμεθα τῆς διδασκαλίας ἀλλ' εἰ δοκεῖ σήμερον ἴδωμεν τὰ ἑξῆς.
Εἶπε γὰρ φησὶν Ἰσραὴλ τῷ Ἰωσήφ Ἰδοὺ ἐγὼ ἀποθνήσκω καὶ ἔσται ὁ Θεὸς μεθ' ὑμῶν καὶ ἀποστρέψει ὑμᾶς ὁ Θεὸς ἐκ τῆς γῆς ταύτης εἰς τὴν γῆν τῶν πατέρων μου.
Ἐγὼ δὲ δίδωμί σοι Σήκιμα ἐξαίρετον ὑπὲρ τοὺς ἀδελφούς σου ἣν ἔλαβον ἐν μαχαίρᾳ μου καὶ τόξῳ.
Ἐπειδὴ τοὺς υἱοὺς εὐλόγησε καὶ τὰ μέλλοντα προορῶν προέθηκε τὸν νεώτερον τοῦ πρεσβυτέρου βουλόμενος πεῖσαι τὸν Ἰωσὴφ ὅτι οὐχ ἁπλῶς οὐδὲ εἰκῆ τοῦτο πεποίηκεν ἀλλὰ προφητεύων τὰ μέλλοντα ἔσεσθαι προλέγει αὐτῷ καὶ τὴν οἰκείαν τελευτὴν καὶ ὅτι ἐπανήξουσιν ἐκ τῆς ἀλλοτρίας εἰς τὴν Χαναὰν εἰς τὴν γῆν τῶν πατέρων αὐτῶν καὶ χρηστὰς αὐτοῖς ἐλπίδας ὑποτείνει.
ὥστε τῇ προσδοκίᾳ κουφίζεσθαι.
Ἡ γὰρ τῶν χρηστῶν ἐλπὶς ὑποτέμνεται ἀεὶ τοὺς ἐν τῷ παρόντι βίῳ πόνους.
Καὶ δεικνὺς λοιπὸν καὶ ἐν τῷ τῆς τελευτῆς καιρῷ τὴν φιλοστοργίαν ἣν περὶ τὸν Ἰωσὴφ ἐκέκτητο φησὶ πρὸς αὐτόν Ἐγὼ δὲ δίδωμί σοι Σήκιμα ἐξαίρετον ὑπὲρ τοὺς ἀδελφούς σου μονονουχὶ διὰ τούτου δηλῶν ὅτι Οὕτω πάντως ἔσται τοῦτο καὶ κατὰ τὴν ἐμὴν πρόῤῥησιν ἐπανελεύσεσθε καὶ κληρονομήσετε τὴν γῆν τῶν πατέρων ὑμῶν ὅτι καὶ τὴν Σηκίμων πόλιν σοι δίδωμι κληρονομίαν Ἐξαίρετον ὑπὲρ τοὺς ἀδελφούς σου ἣν ἔλαβον ἐκ χειρὸς Ἀμοῤῥαίων ἐν μαχαίρᾳ μου καὶ τόξῳ.
Τί δὴ τοῦτό ἐστι Τὰ παρὰ τοῦ Συμεὼν καὶ Λευῒ γεγενημένα εἰς τοὺς ἐν Σηκίμοις οἰκειοῦται καὶ διὰ τοῦτο λέγει Ἣν ἔλαβον ἐν μαχαίρᾳ μου καὶ τόξῳ.
Ἀλλ' ἐνταῦθα εὐκαίρως ζητήσειεν ἄν τις τίνος ἕνεκεν οἰκειωσάμενος τὸ γεγενημένον ὁ μετὰ ταῦτα μέλλων διατάττεσθαι ἀνάγραπτον τὴν κατ' αὐτῶν ποιεῖται κατηγορίαν Οὐχ ἑαυτῷ ἐναντιούμενος ὁ δίκαιος ἀλλὰ δεικνὺς τὸ ἥμερον αὐτοῦ τῆς γνώμης καὶ ὅτι παρὰ τὴν αὐτοῦ γνώμην τοῦτο διεπράττετο οὐ γὰρ μόνον οὐκ ἠρέσθη τοῖς γινομένοις ἀλλὰ καὶ ἐμέμψατο ἐπειδὴ γέγονε.
Διὰ τοῦτο θέλων δεῖξαι τὴν περὶ τὸν Ἰωσὴφ φιλοστοργίαν αὐτῷ παραχωρεῖ τὰ Σήκιμα καί φησιν Ἣν ἔλαβον ἐν μαχαίρᾳ μου καὶ τόξῳ.
Εἰ γὰρ καὶ ἐκείνων τὸ ἔργον γέγονεν ἀλλ' ἐν τῇ ἐμῇ κεῖται ἐξουσίᾳ.
Εἰ γὰ τῶν παίδων δεσπότης ὁ πατὴρ πολλῷ μᾶλλον τῶν ὑπ' αὐτῶν κτηθέντων κύριος ἂν εἴη εἰ δὲ κύριος καὶ ὃ βούλεται διανέμειν ἂν δύναιτο.
Ἐπεὶ οὖν ἐβούλετο δεῖξαι τὴν περὶ τὸν Ἰωσὴφ εὔνοιαν οὐ μόνον διὰ τῆς τοῦ Ἐφραῒμ καὶ τοῦ Μανασσῆ εὐλογίας τοῦτο πεποίηκεν ἀλλὰ καὶ διὰ τοῦ τὴν Σήκιμα ἐξαίρετον κληρονομίαν καταλιπεῖν τῷ παιδί.
Καὶ ἐκάλεσε φησὶ τοὺς υἱοὺς αὐτοῦ Ἰακὼβ καὶ εἶπε Συνάχθητε ἵνα ἀναγγείλω ὑμῖν τί ἀπαντήσεται ὑμῖν ἐπ' ἐσχάτων τῶν ἡμερῶν.
Ἀθροίσθητε καὶ ἀκούσατε Ἰσραὴλ τοῦ πατρὸς ὑμῶν.
Ὅρα τοῦ δικαίου τὴν σύνεσιν.
Ἐπειδὴ προῄδει τῆς τελευτῆς τὸν καιρὸν καλεῖ τοὺς παῖδας πρὸς ἑαυτὸν καί φησι Συνάχθητε ἵνα ὑμῖν ἤδη προαναφωνήσω τί ὑμῖν ἀπαντήσεται ἐπ' ἐσχάτων τῶν ἡμερῶν.
Ἀθροίσθητε καὶ ἀκούσατε Ἰσραὴλ τοῦ πατρὸς ὑμῶν.
Δεῦτε φησὶ καὶ μάθετε παρ' ἐμοῦ οὐ τὰ παρόντα οὐ τὰ μετὰ βραχὺν ἐσόμενα χρόνον ἀλλὰ τὰ ἐν ἐσχάταις ἡμέραις γενησόμενα.
Καὶ ταῦτα ὑμῖν οὐκ ἀπ' ἐμαυτοῦ μηνύω ἀλλ' ὑπὸ τοῦ Πνεύματος ἐνηχούμενος διὰ τοῦτο καὶ τὰ μετὰ πολλὰς ὕστερον ἐσόμενα γενεὰς ἤδη προαναφωνῶ.
Καὶ γὰρ μέλλων τὴν ζωὴν ταύτην καταλύειν βούλομαι ἑκάστῳ ὑμῶν ὥσπερ ἐν στήλῃ χαλκῇ.
ἐναποθέσθαι τὴν μνήμην.
Σκόπει δὲ τὸν δίκαιον πῶς συναχθέντων τῶν παίδων τῇ τάξει χρησάμενος τῆς ἔξω γενέσεως οὕτω τὴν ἁρμόττουσαν πρὸς ἕκαστον ποιεῖται ἢ κατάραν ἢ εὐλογίαν κἀν τούτῳ δεικνὺς τῆς οἰκείας ἀρετῆς τὴν ὑπερβολήν.
Καὶ ἄρχεται ἀπὸ τοῦ πρώτου.
Ῥουβὴν φησὶν ὁ πρωτότοκος ἰσχύς μου καὶ ἀρχὴ τέκνων μου σκληρὸς φέρεσθαι καὶ σκληρὸς αὐθάδης.
Ὅρα πόση ἡ σοφία τοῦ δικαίου.
Μείζονα γὰρ τὴν κατ' αὐτοῦ κατηγορίαν αὐξῆσαι βουλόμενος πρότερον εἶπε τὰ ἀπὸ τῆς φύσεως αὐτῷ ἐνυπάρχοντα προτερήματα καὶ τὴν προεδρίαν ἧς ἀπήλαυσεν αὐτὸς ἀρχὴ τέκνων γενόμενος καὶ τῆς ἀξίας τῆς τοῦ πρωτοτόκου ἀπολαύων καὶ τότε τὰ ἀπὸ τῆς προαιρέσεως ἁμαρτήματα ὥσπερ ἐν στήλῃ χαλκῇ ἐναποτίθεται δεικνὺς ὅτι οὐδὲν ὄφελος τῶν φυσικῶς ἡμῖν ἐνυπαρχόντων μὴ τῶν ἀπὸ τῆς προαιρέσεως κατορθωμάτων ἑπομένων ταῦτα γάρ ἐστι τὰ καὶ ἔπαινον φέροντα καὶ ψόγον προστριβόμενα.
Σκληρὸς φησὶ φέρεσθαι καὶ σκληρὸς αὐθάδης.
Τὴν ἀπὸ τῆς φύσεως ἀξίαν σοι φησὶ δεδομένην προὔδωκας διὰ τῆς οἰκείας προπετείας.
Εἶτα καὶ αὐτὸ τὸ εἶδος τοῦ ἁμαρτήματος ἀνάγραπτον καταλιμπάνει ὥστε καὶ τοῖς ἑξῆς διδασκαλίαν εἶναι μεγίστην πρὸς τὸ μὴ τοῖς αὐτοῖς ἐπιχειρεῖν τὴν κατ' αὐτοῦ κατηγορίαν γεγενημένην.
Ἐξύβρισας ὡς ὕδωρ μὴ ἐκζέσῃς.
Ἀνέβης γὰρ φησὶν ἐπὶ τὴν κοίτην τοῦ πατρός σου τότε ἐμίανας τὴν στρωμνὴν οὗ ἀνέβης.
Τὴν μετὰ τῆς Βάλλας γεγενημένην αὐτῷ συνουσίαν αἰνίττεται.
Ὅρα πῶς διὰ τῆς συνέσεως τῆς ὑπὸ τοῦ Πνεύματος αὐτῷ χαρισθείσης προλαβὼν ὅπερ ἔμελλε Μωϋσῆς νομοθετεῖν ὥστε μὴ ἐξεῖναι τῇ αὐτῇ μίγνυσθαι γυναικὶ πατέρα καὶ παιδίον τοῦτο αὐτὸς ἤδη δι' ὧν ἐπετίμησε τῷ παιδὶ ἀπαγορεύει καί φησιν Ἐμίανας τὴν στρωμνὴν ἀνελθὼν ἐπὶ τὴν κοίτην τοῦ πατρός σου.
Πρᾶγμα παράνομον εἰργάσω φησί.
Διὰ τοῦτο ἐπειδὴ οὕτως Ἐξύβρισας ὡς ὕδωρ μὴ ἐκζέσῃς.
Ἀνόνητός σοι φησὶν ἔσται ἡ τοιαύτη ἐπιχείρησις ὅτι οὐδὲ τοῦ πατρὸς αἰδώ τινα λαβὼν μιᾶναι αὐτοῦ τὴν κοίτην ἐτόλμησας.
Ἵνα οὖν ἤδη ἐν ταῖς ἑξῆς γενεαῖς τὴν τοιαύτην μίμησιν φυγεῖν ἔχωσι διὰ τοῦτο ἐναποθέσθαι τοῖς γράμμασι τὸ Πνεῦμα τὸ ἅγιον τὴν κατηγορίαν ταύτην ᾠκονόμησεν ὥστε πάντας ἀκούοντας παιδεύεσθαι καὶ εἰδέναι σαφῶς ὡς οὐδὲν αὐτοῖς ὄφελος τῆς ἀπὸ τῆς φύσεως προεδρίας κεχαρισμένης εἰ μὴ καὶ τὰ τῆς προαιρέσεως ἕπηται.
Εἶτα ἐπειδὴ ἀρκούντως τούτου ἐστηλίτευσε τὴν μιαρὰν ταύτην πρᾶξιν ἔρχεται ἐπὶ τὸν Συμεὼν καὶ Λευΐ.
Συμεὼν καὶ Λευῒ συνετέλεσαν ἀδικίαν ἐξαιρέσεως αὐτῶν.
Ἡ φιλονεικία αὐτῶν φησὶν ἣν ὑπὲρ τῆς ἀδελφῆς ἐπεδείξαντο εἰς τὴν ἀδικίαν ἐκείνην αὐτοὺς παρώρμησεν.
Εἶτα δηλῶν ὅτι λαθόντες αὐτὸν τὴν ἑαυτῶν γνώμην εἰς ἔργον ἤγαγον φησίν Εἰς βουλὴν αὐτῶν μὴ ἔλθοι ἡ ψυχή μου καὶ ἐπὶ τῇ συστάσει αὐτῶν μὴ ἐρείσῃ τὰ ἥπατά μου.
Μὴ γένοιτό μοι φησὶ κοινωνῆσαι αὐτοῖς τῆς γνώμης ἢ συγκαταθέσθαι τοῖς ὑπ' αὐτῶν ἀδίκως γεγενημένοις.
Ὅτι ἐν τῷ θυμῷ αὐτῶν ἀπέκτειναν ἀνθρώπους.
Ἀλόγιστος αὐτῶν φησὶ γέγονεν ὁ θυμός.
Εἰ γὰρ καὶ ἥμαρτε Συχὲμ ἀλλὰ κατὰ πάντων οὐκ ἐχρῆν τοσαύτην ἐπιδείξασθαι μιαιφονίαν.
Καὶ ἐν τῇ ἐπιθυμίᾳ αὐτῶν ἐνευροκόπησαν ταῦρον.
Τὸν υἱὸν τοῦ Ἐμμὼρ ἐνταῦθα αἰνίττεται διὰ τὸ ἀκμάζον τῆς ἡλικίας ταῦρον αὐτὸν ὀνομάσας.
Εἶτα εἰπὼν τὰ εἰργασμένα αὐτοῖς καὶ ἀρὰν προστίθησι καί φησι Ἐπικατάρατος ὁ θυμὸς αὐτῶν ὅτι αὐθάδης καὶ ἡ μῆνις αὐτῶν ὅτι ἐσκληρύνθη.
Τὸν δόλον αἰνίττεται.
ὃν πρὸς αὐτοὺς ἐποιήσαντο ἀπατήσαντες αὐτοὺς καὶ μετὰ δόλου αὐτοῖς ἐπιθέμενοι.
Αὐθάδης γὰρ φησὶν ὁ θυμὸς αὐτῶν προπετὴς ἀλόγιστος.
Καὶ ἡ μῆνις αὐτῶν ὅτι ἐσκληρύνθη.
Ὅτε γὰρ ἐνόμισαν οἱ Σηκιμῖται πολλὴν τὴν περὶ αὐτοὺς εὔνοιαν ἐκδεδεῖχθαι τότε βαρεῖαν τὴν μῆνιν ἐπιδειξάμενοι τὰ τῶν πολεμίων αὐτοὺς διέθηκαν.
Καὶ εἰπὼν τὸ γεγενημένον αὐτοῖς ἁμάρτημα προμηνύει καὶ τὴν ὑπὲρ τούτου διαδεξομένην αὐτοὺς τιμωρίαν Διαμεριῶ αὐτοὺς ἐν Ἰακὼβ καὶ διασπερῶ αὐτοὺς ἐν Ἰσραήλ.
Πανταχοῦ φησὶ διεσπαρμένοι ἔσονται ἵνα τοῦτο αὐτὸ πᾶσι κατάδηλον γένηται ὅτι διὰ τὸ τόλμημα τὸ γεγενημένον τοῦτο οὗτοι ὑπομεμενήκασιν.
Ἰούδα σὲ αἰνέσαιεν οἱ ἀδελφοί σου.
Ἡ εἰς τὸν Ἰούδαν γεγενημένη εὐλογία μυστική τίς ἐστι προμηνύουσα ἡμῖν τὰ κατὰ τὸν Χριστὸν ἅπαντα.
Ἰούδα γὰρ φησὶ σὲ αἰνέσαιεν οἱ ἀδελφοί σου.
Ἐπειδὴ γὰρ ἐντεῦθεν ἔμελλεν ἐκ τῆς τούτου φυλῆς ἀναφαίνεσθαι κατὰ τὸν τῆς οἰκονομίας λόγον διὰ τοῦτο ὑπὸ τοῦ Πνεύματος τοῦ ἁγίου ἤδη κινούμενος προμηνύει διὰ τῶν εἰς τὸν Ἰούδαν λεγομένων οὐ μόνον τὴν εἰς ἀνθρώπους κάθοδον τοῦ Δεσπότου ἀλλὰ καὶ τὸ μυστήριον καὶ τὸν σταυρὸν καὶ τὴν ταφὴν καὶ τὴν ἀνάστασιν καὶ πάντα ἁπαξαπλῶς.
Ἰούδα γὰρ φησὶ σὲ αἰνέσαιεν οἱ ἀδελφοί σου αἱ χεῖρές σου ἐπὶ νώτου τῶν ἐχθρῶν σου καὶ προσκυνήσουσί σοι οἱ υἱοὶ τοῦ πατρός σου τὴν ὑποταγὴν δηλῶν ἣν μέλλουσιν ὑποτάττεσθαι.
Σκύμνος λέοντος Ἰούδα.
Ἐκ βλαστοῦ υἱέ μου ἀνέβης.
Τὴν βασιλείαν αὐτοῦ προλέγει.
Ἔθος γὰρ ἀεὶ τῇ Γραφῇ διὰ τῆς εἰκόνος τούτου τοῦ ζώου τὴν βασιλικὴν αὐθεντίαν αἰνίττεσθαι.
Ἀναπεσὼν ἐκοιμήθης ὡς λέων καὶ ὡς σκύμνος.
Τίς ἐγερεῖ αὐτόν Τὸν σταυρὸν καὶ τὴν ταφὴν ἐνταῦθα αἰνίττεται.
Τίς ἐγερεῖ αὐτόν Καθάπερ γὰρ τὸν λέοντα ἢ τὸν σκύμνον καθεύδοντα οὐδεὶς ἂν τολμήσειεν ἐξαναστῆσαι οὕτω φησὶν Ἐκοιμήθης ὡς λέων καὶ ὡς σκύμνος.
Τίς ἐγερεῖ αὐτόν Αὐτὸς γάρ ἐστιν ὁ λέγων Ἐξουσίαν ἔχω θεῖναι τὴν ψυχήν μου καὶ ἐξουσίαν ἔχω πάλιν λαβεῖν αὐτήν.
Εἶτα καὶ τὸν καιρὸν σαφῶς μηνύει καθ' ὃν ἐπιστήσεσθαι ἔμελλεν ὁ Χριστὸς κατὰ τὸν τῆς οἰκονομίας λόγον.
Οὐκ ἐκλείψει φησὶν ἄρχων ἐξ Ἰούδα οὐδὲ ἡγούμενος ἐκ τῶν μηρῶν αὐτοῦ ἕως ἂν ἔλθῃ ᾧ ἀπόκειται καὶ αὐτὸς προσδοκία ἐθνῶν.
Μέχρι τότε διαρκέσει φησὶ τὰ Ἰουδαϊκὰ καὶ οἱ ἄρχοντες οἱ ἐξ Ἰουδαίων ἕως ἂν ἐκεῖνος παραγένηται.
Καὶ καλῶς εἶπεν Ἕως ἂν ἔλθῃ ᾧ ἀπόκειται ἐκείνῳ φησὶν ᾧ προητοιμασμένη ἡ βασιλεία διότι Αὐτός ἐστιν ἡ προσδοκία τῶν ἐθνῶν.
Ὅρα πῶς ἤδη λέγει καὶ τὴν μέλλουσαν τῶν ἐθνῶν ἔσεσθαι σωτηρίαν.
Καὶ αὐτὸς ἔσται φησὶ προσδοκία τῶν ἐθνῶν.
Τὴν τούτου παρουσίαν τὰ ἔθνη προσδοκᾷ.
Δεσμεύων φησὶ πρὸς ἄμπελον τὸν πῶλον αὐτοῦ καὶ τῇ ἕλικι τὸν πῶλον τῆς ὄνου αὐτοῦ διὰ τοῦ πώλου πάλιν τὴν τῶν ἐθνῶν προμηνύων προσαγωγήν.
Ἐπειδὴ γὰρ ἀκάθαρτον ζῶον ὁ ὄνος διὰ τοῦτό φησιν Ἐκεῖνα τὰ ἀκάθαρτα ἔθνη μετὰ τοσαύτης εὐκολίας ἐνάξει ὡς ἄν τις τῇ ἕλικι τῆς ἀμπέλου τὸν πῶλον προσδήσῃ τῆς ἐξουσίας τὴν ὑπερβολὴν αἰνιττόμενος καὶ τῶν ἐθνῶν τὴν πολλὴν ὑπακοήν.
Πολλῆς γάρ ἐστι τῆς ἡμερότητος τοῦ ὄνου τὸ ἀνέχεσθαι τῇ ἕλικι τῆς ἀμπέλου προσδεθῆναι.
Τῇ ἀμπέλῳ δὲ παρείκασε τὴν οἰκείαν διδασκαλίαν Ἐγὼ γάρ εἰμι φησὶν ἡ ἄμπελος ἡ ἀληθινὴ καὶ ὁ Πατήρ μου ὁ γεωργός ἐστιν.
Ἕλικας δὲ ἐκάλεσε τὸ ἁπαλὸν τῶν προσταγμάτων καὶ τῶν νομοθεσιῶν τὸ εὔκολον ἵνα ἤδη προμηνύσῃ ὅτι τὰ ἔθνη εὐπειθέστερα τούτων γενήσεται.
Πλυνεῖ ἐν οἴνῳ τὴν στολὴν αὐτοῦ καὶ ἐν αἵματι σταφυλῆς τὴν περιβολὴν αὐτοῦ.
Ὅρα πῶς ἅπαν ἡμῖν τὸ μυστήριον ἐνταῦθα ᾐνίξατο.
Ἴσασιν οἱ μεμυημένοι τὸ λεγόμενον Πλυνεῖ ἐν οἴνῳ τὴν στολὴν αὐτοῦ στολὴν οἶμαι τὸ σῶμα λέγων ὃ διὰ τὴν οἰκονομίαν φορέσαι κατηξίωσεν.
Εἶτα ἵνα μάθῃς ἀκριβῶς οἶνον τί προσηγόρευσεν ἐπήγαγε Καὶ ἐν αἵματι σταφυλῆς τὴν περιβολὴν αὐτοῦ.
Ὅρα πῶς τῷ τοῦ αἵματος ὀνόματι τὴν σφαγὴν ἡμῖν καὶ τὸν σταυρὸν ᾐνίξατο καὶ πᾶσαν τῶν μυστηρίων τὴν οἰκονομίαν.
Χαροποὶ οἱ ὀφθαλμοὶ αὐτοῦ ἀπὸ οἴνου καὶ λευκοὶ οἱ ὀδόντες αὐτοῦ ἢ γάλα.
Ἐνταῦθα τὸ φαιδρὸν ἡμῖν ἐνδείξασθαι βούλεται διὰ τῆς μεταφορᾶς τοῦ οἴνου καὶ τῶν ὀφθαλμῶν.
Καὶ λευκοὶ οἱ ὀδόντες αὐτοῦ ἢ γάλα τὸ δίκαιον καὶ τὸ λαμπρὸν τοῦ κριτοῦ.
Διὰ γὰρ τῶν ὀδόντων καὶ τοῦ γάλακτος οὐδὲν ἕτερον ἡμῖν σημαίνειν ἠβουλήθη ἢ ὅτι οὕτως ἔσται λευκὸν καὶ περιφανὲς τὸ κριτήριον καθάπερ ἡ τοῦ γάλακτος καὶ τῶν ὀδόντων ποιότης.
Ζαβουλὼν φησὶ παράλιος κατοικήσει καὶ αὐτὸς παρ' ὅρμον πλοίων καὶ παρατενεῖ ἕως Σιδῶνος.
Ὅρα πῶς καὶ τούτῳ προμηνύει ἔνθα τὴν οἴκησιν ἕξει καὶ ὅτι μέχρι Σιδῶνος ἐκταθήσεται.
Ἰσσάχαρ τὸ καλὸν ἐπεθύμησεν ἀναπαυόμενος ἀνὰ μέσον τῶν κλήρων καὶ ἰδὼν τὴν ἀνάπαυσιν ὅτι καλὴ καὶ τὴν γῆν ὅτι πίων ὑπέθηκε τὸν ὦμον αὐτοῦ εἰς τὸ πονεῖν καὶ ἐγένετο ἀνὴρ γεωργός.
Ἐπαινεῖ τοῦτον ὡς τὴν τῆς γῆς ἐργασίαν ἑλόμενον καὶ τὸ περὶ τὴν γῆν πονεῖσθαι πάντων προτετιμηκότα.
Δὰν κρινεῖ τὸν ἑαυτοῦ λαὸν ὡσεὶ καὶ μία φυλὴ ἐν Ἰσραήλ.
Καὶ γενηθήτω Δὰν ὄφις ἐφ' ὁδοῦ ἐγκαθήμενος ἐπὶ τρίβου δάκνων πτέρναν ἵππου καὶ πεσεῖται ὁ ἱππεὺς εἰς τὰ ὀπίσθια τὴν σωτηρίαν περιμένων Κυρίου.
Θαυμάσαι ἄξιον καὶ ἐκπλαγῆναι τὸν δίκαιον τοῦτον ὅπως τοῖς τοῦ πνεύματος ὀφθαλμοῖς ἅπαντα προορῶν τοῖς παισὶ περιεσήμαινε καὶ τὰ ἑκάστῳ συμβησόμενα προέλεγε τὰ γὰρ μετὰ πολὺν ἐσόμενα χρόνον ἤδη προαναφωνεῖ.
Γὰδ πειρατήριον πειρατεύσει αὐτόν αὐτὸς δὲ πειρατεύσει αὐτὸν κατὰ πόδας.
Ἀσὴρ πίων αὐτοῦ ὁ ἄρτος καὶ αὐτὸς δώσει τροφὴν ἄρχουσι.
Νεφθαλεὶμ στέλεχος ἀνειμένον ἐπιδιδοὺς ἐν τῷ γεννήματι κάλλος.
Καὶ ἐπειδὴ ἐν συντόμῳ παρέδραμε τούτους ἔρχεται λοιπὸν ἐπὶ τὸν Ἰωσὴφ καί φησιν Ἰωσὴφ υἱὸς ηὐξημένος ζηλωτός Ἰωσὴφ υἱὸς ηὐξημένος υἱός μου νεώτερος.
Ἐπίφθονος γέγονας φησὶν ἐξ αὐτῶν τῶν προοιμίων.
Εἰς ὃν διαβουλευόμενοι ἐλοιδόρουν.
Τῶν ἀδελφῶν τὴν κατ' αὐτοῦ συμφωνίαν αἰνίττεται.
Καὶ ὅπερ ἀνωτέρω ἔλεγεν ἡ Γραφὴ ὅτι ψόγον πονηρὸν κατήνεγκαν Ἰωσὴφ πρὸς τὸν πατέρα αὐτοῦ τοῦτο οὗτος ἐνταῦθά φησιν Εἰς ὃν διαβουλευόμενοι ἐλοιδόρουν καὶ ἐνεῖχον αὐτῷ κύριοι τοξευμάτων τὴν φονικὴν αὐτῶν αἰνιττόμενος γνώμην.
Καὶ συνετρίβη μετὰ κράτους τὰ τόξα αὐτῶν.
Ὅρα πῶς ἐπειδὴ εἶπε τὰ παρ' αὐτῶν κατὰ τοῦ Ἰωσὴφ τολμηθέντα λέγει καὶ τὰ αὐτοῖς συμβεβηκότα.
Συνετρίβη γὰρ φησὶ τὰ τόξα αὐτῶν καὶ ἐξελύθη τὰ νεῦρα βραχιόνων χειρῶν αὐτῶν.
Αὐτοὶ μὲν ἀνελεῖν ἐπεχείρησαν καὶ τό γε ἧκον εἰς αὐτοὺς εἰς ἔργον τὴν γνώμην ἐξήγαγον ἀλλὰ καὶ τὰ τόξα αὐτῶν συνετρίβη καὶ ἐξελύθη αὐτῶν τὰ νεῦρα.
Πῶς γὰρ οὐχὶ τοῦτο πεπόνθασιν ὅτε ἤκουον τοῦ Ἰωσὴφ λέγοντος Ἐγώ εἰμι ὁ ἀδελφὸς ὑμῶν Ἰωσὴφ ὃν ἀπέδοσθε εἰς Αἴγυπτον Τότε γὰρ μάλιστα τότε ἐξελύθη αὐτῶν τὰ νεῦρα Διὰ χεῖρα δυνάστου Ἰακώβ.
Ἐκεῖθεν ὁ κατισχύσας Ἰσραὴλ παρὰ Θεοῦ τοῦ πατρός σου καὶ ἐβοήθησέ σοι ὁ Θεὸς ὁ ἐμός.
Ὁ δὲ ἐκλύσας αὐτῶν τὰ νεῦρα φησὶν ὁ δυνάστης ἐστίν.
Αὐτὸς γὰρ ἐβοήθησέ σοι ὁ Θεὸς ὁ ἐμός.
Ὅρα τοῦ δικαίου τὸ γνήσιον περὶ τὸν Δεσπότην φίλτρον ὅπως τὸν τῆς οἰκουμένης Δεσπότην αὐτοῦ μόνου λέγει εἶναι Θεὸν οὐχὶ συγκλείων αὐτοῦ τὴν δεσποτείαν οὐδὲ ἀποστερῶν αὐτὸν τῆς ἐξουσίας τῆς οἰκουμένης ἀλλὰ τὸν οἰκεῖον ἐμφαίνων πόθον.
Καὶ εὐλόγησέ σε εὐλογίαν οὐρανοῦ ἄνωθεν.
Οὐ μόνον φησὶν ἐβοήθησεν ἀλλὰ καὶ Εὐλόγησέ σε εὐλογίαν γῆς ἐχούσης πάντα ἕνεκεν εὐλογίας μαστῶν καὶ μήτρας εὐλογίας πατρός σου καὶ μητρός σου.
Ὑπερίσχυσεν ἐπ' εὐλογίαις ὀρέων μονίμων καὶ ἐπιθυμίαις θινῶν αἰωνίων.
Τὴν δόξαν καὶ τὴν περιφάνειαν ἐνταῦθα αἰνίττεται καὶ τὴν βασιλείαν τῆς Αἰγύπτου διὰ τῶν ὀρέων καὶ τῶν θινῶν τὸ ὑψηλόν τε καὶ ἰσχυρὸν ἐμφαίνων ὡς καὶ εἰς αὐτὴν τὴν ἀνωτάτω κορυφὴν τῆς ἀρχῆς ἀνενεχθῆναι.
Αὗται φησὶν αἱ εὐλογίαι ἐπὶ τὴν κεφαλὴν ἔσονται Ἰωσὴφ καὶ ἐπὶ κορυφῆς ὧν ἡγήσατο ἀδελφῶν.
Αὗται φησὶν αἱ εὐλογίαι ἐπὶ τὴν κεφαλὴν ἔσονται τὴν σήν.
Βενιαμὶν λύκος ἅρπαξ τὸ πρωϊνὸν ἔδεται καὶ εἰς τὸ ἑσπέρας διαδώσει τροφήν.
Καὶ ἐνταῦθα προμηνύει αὐτῷ τὰ μετὰ μικρὸν ἐσόμενα χρόνον καὶ ὅτι καθάπερ λύκος οὗτος ἐπιβήσεται ἁρπάζων ἀναιρῶν καὶ μυρία κακὰ διατιθείς.
Ἐπειδὴ δὲ πᾶσι τοῖς υἱοῖς καταλλήλους τὰς εὐλογίας προεμήνυσε Καὶ εὐλόγησε φησὶν ἕκαστον κατὰ τὴν εὐλογίαν αὐτοῦ ἣν εὐλόγησεν αὐτούς ἀντὶ τοῦ ἃπερ ἐχρῆν ἑκάστῳ προεμήνυσε καὶ τὰ ἐφ' ἑκάστης φυλῆς συμβησόμενα προανεφώνησεν ἐπειδὴ διετάξατο τὰ ὑπὸ τοῦ Πνεύματος αὐτῷ προμηνυθέντα φησὶ πρὸς αὐτούς Ἐγὼ προστίθεμαι πρὸς τὸν ἐμὸν λαὸν καὶ θάψετέ με μετὰ τῶν πατέρων μου.
Ὅρα πῶς διὰ τῆς ἐπισκήψεως ταύτης μεγίστην αὐτοῖς παραμυθίαν χαρίζεται.
Ἐνενόουν γὰρ ὅτι οὐκ ἂν ὁ δίκαιος τοῦτο διεστείλατο εἰ μὴ πάντως ᾔδει τὴν ἄνοδον αὐτῶν ἐσομένην καὶ τῆς δουλείας τῆς ἐν Αἰγύπτῳ τὴν ἀπαλλαγήν.
Εἶτα καὶ τὸν τόπον λέγει Ἐν τῷ σπηλαίῳ φησὶν ὅ ἐστιν ἐν τῷ ἀγρῷ Ἐφρὼν τοῦ Χετταίου.
Καὶ ταῦτα εἰπὼν κατέπαυσε φησὶν ἐπιτάσσων τοῖς υἱοῖς αὐτοῦ.
Καὶ ἐξάρας Ἰακὼβ τοὺς πόδας αὐτοῦ ἐπὶ τὴν κλίνην ἐξέλιπε καὶ προσετέθη πρὸς τὸν λαὸν αὐτοῦ.
Ὅρα καὶ τὴν τελευτὴν τοῦ δικαίου πολλοῦ θαύματος γέμουσαν.
Διαταξάμενος γὰρ φησὶ τοῖς παισὶν αὐτοῦ Ἐξάρας τοὺς πόδας ἐπὶ τὴν κλίνην ὥσπερ μεθ' ἡδονῆς τὸ πρᾶγμα καταδεχόμενος.
Οὕτω μετὰ τὸ πάντα διατάξασθαι Τοὺς πόδας ἐξάρας ἀντὶ τοῦ ἐφαπλώσας ἢ τείνας ὡς ἂν εἴποι τις Ἐξέλιπε τοῦτό ἐστι κατέλυσε τὴν ζωὴν Καὶ προσετέθη πρὸς τὸν λαὸν αὐτοῦ.
Καὶ ἐπιπεσὼν φησὶν Ἰωσὴφ ἐπὶ πρόσωπον τοῦ πατρὸς αὐτοῦ ἔκλαυσεν ἐπ' αὐτῷ καὶ κατεφίλησεν αὐτόν.
Εἶδες παιδὸς φιλοστοργίαν εἶδες πεπυρωμένην ἀγάπην Καὶ μετὰ τὴν τῆς ψυχῆς ἀναχώρησιν Ἐπιπεσὼν ἐπὶ τὸ πρόσωπον καὶ καταφιλήσας ἔκλαυσεν ἐπ' αὐτῷ.
Καὶ τούτου γενομένου Ἰωσὴφ τὰ παρὰ τοῦ πατρὸς ἐνταλθέντα εἰς ἔργον λοιπὸν ἐσπούδαζεν ἀγαγεῖν.
Τέως δὲ Προσέταξε τοῖς ἐνταφιασταῖς ἐνταφιάσαι τὸν πατέρα αὐτοῦ.
Καὶ αὐτὸς μὲν τεσσαράκοντα ἡμέρας τὰς τῆς ταφῆς ἡ δὲ Αἴγυπτος ἑβδομήκοντα ἡμέρας αὐτὸν ἐπένθησε.
Καὶ ἐπειδὴ τὰ νενομισμένα ἅπαντα γεγένηται λοιπὸν γνωρίζει τῷ Φαραὼ καὶ τοῖς μετ' αὐτοῦ τὰ ὑπὸ τοῦ πατρὸς κελευσθέντα καί φησιν Ὥρκωσε με ὁ πατήρ μου.
λέγων Ἐν τῷ μνημείῳ ᾧ ὤρυξα ἐμαυτῷ ἐν γῇ Χαναὰν ἐκεῖ με θάψεις.
Νῦν οὖν συναναβὰς θάψω τὸν πατέρα μου καὶ ἐπανελεύσομαι.
Προσῆκόν ἐστι φησὶ τὰ παρ' αὐτοῦ διαταγέντα πληρωθῆναι παρ' ἐμοῦ.
Ποιήσας οὖν τὰ δόξαντα αὐτῷ ἐπανελεύσομαι.
Ταῦτα ἀκούσας ἐπέτρεψεν ὁ Φαραώ.
Καὶ ἀνέβη φησὶν Ἰωσὴφ θάψαι τὸν πατέρα αὐτοῦ καὶ συνανέβησαν μετ' αὐτοῦ πάντες οἱ παῖδες Φαραώ.
Καὶ τὴν συγγένειαν καὶ τοὺς βόας καὶ τὰ πρόβατα ὑπελείποντο.
Καὶ συνανέβησαν μετ' αὐτοῦ ἅρματα καὶ ἱππεῖς καὶ ἐγένετο ἡ παρεμβολὴ μεγάλη σφόδρα.
Ὅρα διὰ τὴν εἰς τὸν Ἰωσὴφ τιμὴν πόσην ἐπιδείκνυνται σπουδὴν οἱ Αἰγύπτιοι καὶ συνανέρχονται τῷ Ἰωσὴφ ὥστε γενέσθαι αὐτοὺς παρεμβολὴν μεγάλην.
Καὶ παραγενόμενοι ἔν τινι τόπῳ ἐκόψαντο αὐτὸν κοπετὸν μέγαν καὶ ἰσχυρὸν σφόδρα.
Καὶ ἐποίησε τὸ πένθος τῷ πατρὶ αὐτοῦ ἑπτὰ ἡμέρας.
Καὶ εἶδον οἱ κατοικοῦντες Χαναὰν καὶ εἶπαν Πένθος μέγα ἐστὶ τοῖς Αἰγυπτίοις.
Διὰ τοῦτο ἐκάλεσε τὸ ὄνομα τοῦ τόπου Πένθος Αἰγύπτου ὅ ἐστι πέραν τοῦ Ἰορδάνου.
Ἀλλὰ σὺ ταῦτα ἀκούων ἀγαπητὲ μὴ ἁπλῶς παράτρεχε ἀλλὰ τὸν καιρὸν ἐννοῶν καθ' ὃν ἐγίνετο πάσης αἰτίας ἀπάλλαττε τὸν Ἰωσήφ.
Οὐδέπω γὰρ ἦσαν τοῦ ᾅδου αἱ πύλαι συγκλασθεῖσαι οὐδὲ τοῦ θανάτου τὰ δεσμὰ διαλυθέντα οὐδὲ κοίμησις ὁ θάνατος λεγόμενος ἦν.
Διὰ τοῦτο ἐπειδὴ ἐδεδοίκεισαν τὸν θάνατον ταῦτα ἐποίουν νυνὶ δὲ διὰ τὴν τοῦ Θεοῦ χάριν ἐπειδὴ ὕπνος ὁ θάνατος γέγονε καὶ κοίμησις ἡ τελευτὴ καὶ πολλὴ τῆς ἀναστάσεως ἡ πληροφορία ὡς ἀπὸ ζωῆς εἰς ζωὴν μεθιστάμενοι οὕτως ἀγαλλόμεθα καὶ εὐφραινόμεθα.
Καὶ τί λέγω ἀπὸ ζωῆς εἰς ζωήν Ἀπὸ τῆς χείρονος ἐπὶ τὴν βελτίονα ἀπὸ τῆς προσκαίρου ἐπὶ τὴν αἰώνιον ἀπὸ τῆς ἐπιγείου ἐπὶ τὴν ἐπουράνιον.
Καὶ πληρώσας πάντα φησὶν Ἰωσὴφ ὑπέστρεψεν εἰς Αἴγυπτον αὐτὸς καὶ οἱ ἀδελφοὶ αὐτοῦ καὶ οἱ συναναβάντες μετ' αὐτοῦ.
Ἀλλ' ὅρα μοι λοιπὸν ἐνταῦθα τῶν ἀδελφῶν τοῦ Ἰωσὴφ τὴν δειλίαν καὶ τὸν φόβον τὸν κατασείοντα αὐτῶν τὴν διάνοιαν.
Ἰδόντες γὰρ φησὶν οἱ ἀδελφοὶ Ἰωσὴφ ὅτι τέθνηκεν ὁ πατὴρ αὐτῶν εἶπαν Μήποτε μνησικακήσῃ ἡμῖν Ἰωσὴφ καὶ ἀνταποδῷ ἀνταπόδομα ἡμῖν πάντα τὰ κακὰ ἃ ἐνεδειξάμεθα αὐτῷ.
Μεγάλως αὐτῶν ὁ φόβος ἐτάραττε τὴν διάνοιαν καὶ ὑπὸ τοῦ συνειδότος κεντούμενοι οὐκ εἶχον ὅ τι πράξωσι.
Διὰ τοῦτο φησὶ θεασάμενοι τοῦ πατρὸς τὴν τελευτὴν καὶ ὑπιδόμενοι μὴ τὴν ἀξίαν αὐτοὺς εἰσπράξηται δίκην ὁ Ἰωσὴφ ὑπὲρ τῶν εἰς αὐτὸν εἰργασμένων Παραγενόμενοι φησὶ πρὸς αὐτὸν εἶπον Ὁ πατήρ σου ὥρκωσε πρὸ τοῦ τελευτῆσαι αὐτὸν λέγων Εἴπατε Ἰωσὴφ Ἄφες αὐτοῖς τὴν ἀδικίαν καὶ τὴν ἁμαρτίαν αὐτῶν.
Ὅρα πάλιν πῶς αὐτοὶ ἑαυτῶν κατήγοροι γίνονται.
Βλέπε ὅσον ἐστὶν ὁ τοῦ συνειδότος ἔλεγχος.
Ὅλως ἵστε ὅτι ἀδικίαν καὶ ἁμαρτίαν εἰργάσασθε ὅτι πονηρὰ ἐνεδείξασθε.
Καὶ νῦν δέξαι τὴν ἀδικίαν τῶν θεραπόντων τοῦ Θεοῦ τοῦ πατρός σου.
Εἶδες πῶς οὐδενὸς ἀναγκάζοντος αὐτοὶ ἑαυτῶν κατήγοροι γίνονται καί φασιν Εἶπεν ὁ πατήρ σου Ἄφες αὐτοῖς ὅτι πονηρά σοι ἐνεδείξαντο καὶ δέξαι τὴν ἀδικίαν τῶν θεραπόντων τοῦ Θεοῦ τοῦ πατρός σου.
Ἀλλ' ὁ θαυμαστὸς οὗτος καὶ πανάρετος τοσοῦτον ἀπέσχε τοῦ μνήμην τινὰ ποιήσασθαι τῶν εἰς αὐτὸν εἰργασμένων ὅτι καὶ πρὸς τὰ ῥήματα αὐτῶν συνεχύθη.
Καὶ ἔκλαυσε φησὶν Ἰωσὴφ λαλούντων αὐτῶν πρὸς αὐτόν.
Καὶ ἐλθόντες εἶπον Ἴδε ἡμεῖς σοι οἰκέται.
Ὅρα πόσον ἐστὶν ἀρετὴ πῶς ἰσχυρὸν καὶ ἄμαχον καὶ ὅση τῆς κακίας ἡ ἀσθένεια.
Ἰδοὺ γὰρ ὁ μὲν τοσαῦτα πεπονθὼς βασιλεύει οἱ δὲ ταῦτα διαθέντες τὸν ἀδελφὸν οἰκέται εἶναι παρακαλοῦσι τοῦ παρ' αὐτῶν εἰς δουλείαν ἐκδοθέντος.
Ἀλλ' ἄκουε τοῦ Ἰωσὴφ τὴν περὶ τοὺς ἀδελφοὺς ἀνεξικακίαν καὶ ὅπως διὰ πάντων αὐτοὺς παραμυθήσασθαι βούλεται καὶ πεῖσαι ὡς οὐδὲν εἰς αὐτὸν ἡμαρτήκασι.
Καί φησι Μὴ φοβεῖσθε τοῦ γὰρ Θεοῦ εἰμι ἐγώ.
Ὑμεῖς ἐβουλεύσασθε κατ' ἐμοῦ πονηρά ὁ δὲ Θεὸς ἐβουλεύσατο περὶ ἐμοῦ εἰς ἀγαθὰ ὅπως ἂν γενηθῇ ὡς σήμερον ἵνα διατραφῇ λαὸς πολύς.
Μὴ δειλιάσητε φησὶ μηδὲ ἐναγώνιοι γένησθε Τοῦ Θεοῦ γάρ εἰμι ἐγὼ καὶ τὸν Δεσπότην τὸν ἐμὸν μιμοῦμαι καὶ εὐεργεσίαις ἀμείβεσθαι σπουδάζω τοὺς τὰ ἀνήκεστά με διαθέντας Τοῦ γὰρ Θεοῦ εἰμι ἐγώ.
Εἶτα δεικνὺς ὅσης ἀπολαύει παρὰ τοῦ Θεοῦ εὐνοίας φησίν Ὑμεῖς πονηρᾷ γνώμῃ τὰ κατ' ἐμὲ εἰργάσασθε ὁ δὲ Θεὸς εἰς ἀγαθά μοι πάντα περιέστησε.
Διὰ τοῦτο καὶ Παῦλος ἔλεγε Τοῖς ἀγαπῶσι τὸν Θεὸν πάντα συνεργεῖ εἰς ἀγαθόν.
Πάντα φησί.
Τί ἐστι Πάντα Καὶ τὰ ἐναντία καὶ τὰ λυπεῖν δοκοῦντα καὶ ταῦτα εἰς ἀγαθὸν μεθίστησιν ὃ δὴ καὶ ἐπὶ τοῦ θαυμασίου τούτου γεγένηται.
Τὰ γὰρ παρὰ τῶν ἀδελφῶν γεγενημένα ταῦτα μάλιστα αὐτῷ τὴν βασιλείαν προεξένησε τῆς εὐμηχάνου τοῦ Θεοῦ σοφίας πάντα τὰ πονηρὰ εἰς ἀγαθὰ μεταβαλλούσης.
Ἵνα διατραφῇ φησὶ λαὸς πολύς.
Οὐ μόνον ὑμῶν ἕνεκεν ταῦτα εἰς ἀγαθὸν μετέβαλεν ἀλλ' ἵνα καὶ πᾶς οὗτος ὁ λαὸς διατραφῆναι δυνηθῇ.
Καὶ εἶπεν αὐτοῖς Μὴ φοβεῖσθε ἐγὼ διαθρέψω ὑμᾶς καὶ τὰς οἰκίας ὑμῶν.
Καὶ παρεκάλεσεν αὐτοὺς καὶ ἐλάλησεν αὐτῶν εἰς τὴν καρδίαν.
Τί τοίνυν δεδοίκατε Ἐγὼ ὑμῖν χορηγήσω τὰ πρὸς τροφὴν καὶ πᾶσι τοῖς μεθ' ὑμῶν.
Καὶ παρεκάλεσεν αὐτοὺς καὶ ἐλάλησεν αὐτῶν εἰς τὴν καρδίαν.
Οὐχ ἁπλῶς αὐτοὺς παρεκάλεσεν ἀλλὰ τοσαύτῃ ἐχρήσατο τῇ σπουδῇ ὥστε πᾶσαν αὐτῶν τὴν ἀθυμίαν ἐξελεῖν.
Καὶ κατῴκησεν Ἰωσὴφ ἐν Αἰγύπτῳ αὐτὸς καὶ οἱ ἀδελφοὶ αὐτοῦ καὶ πᾶσα ἡ παροικία τοῦ πατρὸς αὐτοῦ.
Καὶ εἶδεν Ἰωσὴφ παιδία Ἐφραῒμ ἕως τρίτης γενεᾶς.
Καὶ εἶπεν Ἰωσὴφ τοῖς ἀδελφοῖς αὐτοῦ λέγων Ἐγὼ ἀποθνήσκω.
Ἐπισκοπῇ δὲ ἐπισκέψεται ὑμᾶς ὁ Θεὸς καὶ συνανοίσετε τὰ ὀστᾶ μου ἐντεῦθεν.
Ὅρα καὶ τοῦτον ὁμοίως τῷ πατρὶ ἐπισκήπτοντα τοῦ μετακομισθῆναι αὐτοῦ τὰ ὀστᾶ.
Καὶ ὅρα πῶς πάλιν βουλόμενος ἀναῤῥῶσαι αὐτῶν τὸν λογισμὸν καὶ χρηστὰς ἐλπίδας ἔχειν περὶ τῆς ἐπανόδου πρότερον τοῦτο προεμήνυσεν ὅτι ἐπανελεύσεσθε καὶ τότε φησὶ Συνανοίσετε.
Ἀνιόντες φησὶν ὑμεῖς Συνανοίσετε τὰ ὀστᾶ μου.
Τοῦτο δὲ ἐποίει οὐχ ἁπλῶς οὐδὲ μάτην ἀλλὰ δύο ταῦτα οἰκονομῶν ἓν μὲν ἵνα μὴ οἱ Αἰγύπτιοι μεμνημένοι τῶν τοσούτων αὐτοῦ εὐεργεσιῶν καὶ εὐκόλως ἐξ ἀνθρώπων θεοὺς προσαγορεύοντες ὑπόθεσιν ἀσεβείας ἔχωσι τοῦ δικαίου τὸ σῶμα ἕτερον δὲ ἵνα ὦσι πεπληροφορημένοι ὅτι πάντως ἐπανήξουσιν.
Εἰ γὰρ μὴ τοῦτο ἦν ὡμολογημένον οὐκ ἂν οὕτω διεστείλατο ὥστε μετ' αὐτῶν ἀναγαγεῖν τὰ ὀστᾶ.
Καὶ ἦν ἰδεῖν λοιπὸν πρᾶγμα καινὸν καὶ παράδοξον τὸν ἐπὶ τῆς Αἰγύπτου πάντα τὸν Ἰσραὴλ διατρέφοντα τοῦτον καὶ τῆς ἐπανόδου ἡγούμενον καὶ εἰς τὴν γῆν τῆς ἐπαγγελίας αὐτοὺς εἰσάγοντα.
Καὶ ἐτελεύτησε φησὶν Ἰωσὴφ ἐτῶν ἑκατὸν δέκα.
Τίνος ἕνεκεν καὶ τούτου τὰ ἔτη ἡμῖν ἐσήμανεν Ἵνα μάθῃς ὅσων ἐτῶν τῆς Αἰγύπτου τὴν ἡγεμονίαν ἐνεχειρίσθη.
Ἑπτακαίδεκα ἐτῶν γενόμενος κατέβη εἰς τὴν Αἴγυπτον καὶ τριάκοντα ἐτῶν γεγονὼς ὤφθη τῷ Φαραὼ καὶ διέκρινε τὰ ἐνύπνια.
Ὀγδοήκοντα δὲ λοιπὸν ἔτεσι κατέσχε πᾶσαν τὴν τῆς Αἰγύπτου ἀρχήν.
Εἶδες πῶς μείζους τῶν πόνων αἱ ἀμοιβαὶ καὶ πολυπλασίους αἱ ἀντιδόσεις Ἐν δέκα καὶ τρισὶν ἔτεσιν ἐπάλαισε τοῖς πειρασμοῖς τὴν δουλείαν ὑπομένων τὴν κατηγορίαν ἐκείνην τὴν παράνομον τὴν ἐν τῷ δεσμωτηρίῳ κακουχίαν.
Καὶ ἐπειδὴ γενναίως μετ' εὐχαριστίας ἅπαντα ἤνεγκε διὰ τοῦτο καὶ δαψιλεῖς ἐκομίσατο τὰς ἀμοιβὰς καὶ ἐπὶ τοῦ παρόντος βίου.
Ἐννόησον γάρ μοι ὅτι ὑπὲρ τοῦ βραχέος ἐκείνου χρόνου ὃν τὴν δουλείαν καὶ τὸ δεσμωτήριον ὑπέμεινεν ἐν ὀγδοήκοντα ἔτεσι τὴν βασιλείαν διεῖπε.
Καὶ ὅτι πίστει πάντα διέπραττε καὶ διὰ τοῦτο καὶ περὶ τῆς τῶν ὀστῶν μετακομιδῆς ἐνετείλατο ἄκουε τοῦ Παύλου λέγοντος Πίστει Ἰωσὴφ τελευτῶν περὶ τῆς ἐξόδου τῶν υἱῶν Ἰσραὴλ ἐμνημόνευσε.
Καὶ οὐκ ἔστη μέχρι τούτου ἀλλ' ἵνα μάθῃς τὴν αἰτίαν δι' ἣν ἐπέσκηψε τῶν ὀστῶν τὴν κομιδὴν γενέσθαι φησὶ Καὶ περὶ τῶν ὀστέων αὐτοῦ ἐνετείλατο.
Τάχα πλείονα τὰ εἰρημένα ἀλλὰ σύγγνωτε.
Πρὸς γὰρ τὸ τέλος τοῦ βιβλίου φθάσαντες ἐβουλήθημεν ἅπαν σήμερον τελέσαντες τὸ βιβλίον οὕτω καταπαῦσαι τὸν λόγον καὶ τὴν συνήθη παράκλησιν ὑμῖν προσαγαγεῖν ὥστε μεμνῆσθαι τῶν εἰρημένων καὶ ζηλοῦν τῶν δικαίων τούτων τὴν ἀρετὴν τὴν περὶ τοὺς ἀδικοῦντας ἀνεξικακίαν τὴν περὶ τοὺς ἐπηρεάζοντας μακροθυμίαν τὴν σωφροσύνην τὴν ὑπερβάλλουσαν.
Ἐντεῦθεν γὰρ καὶ ὁ δίκαιος οὗτος τοσαύτην ἐπεσπάσατο παρὰ τοῦ Θεοῦ τὴν εὔνοιαν.
Εἰ τοίνυν βουλόμεθα καὶ ἡμεῖς τὴν ἄνωθεν ἐπισπάσασθαι ῥοπὴν πολὺν τῆς ἀρετῆς ποιώμεθα λόγον.
Οὕτω γὰρ καὶ τοῦ Πνεύματος ἐπισπασόμεθα τὴν χάριν καὶ τὸν παρόντα βίον ἀλύπως διανύσομεν καὶ τῶν μελλόντων ἐπιτευξόμεθα ἀγαθῶν ὧν γένοιτο πάντας ἡμᾶς ἐπιτυχεῖν χάριτι καὶ φιλανθρωπίᾳ τοῦ Κυρίου ἡμῶν Ἰησοῦ Χριστοῦ μεθ' οὗ τῷ Πατρὶ ἅμα τῷ ἁγίῳ Πνεύματι δόξα κράτος τιμὴ νῦν καὶ ἀεὶ καὶ εἰς τοὺς αἰῶνας τῶν αἰώνων.
